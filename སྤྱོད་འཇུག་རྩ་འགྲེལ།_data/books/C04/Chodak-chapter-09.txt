\c 9
\b
\s སྤྱོད་འཇུག་ལེའུ་དགུ་བ།
\v 689 སྤྱོད་འཇུག་ཤེས་རབ་ལེའུའི་གཞུང་འགྲེལ་ཟབ་མོ་རྟེན་འབྱུང་གི་དེ་ཁོ་ན་ཉིད་གསལ་བའི་སྒྲོན་མེ་ཞེས་བྱ་བ་བཞུགས་སོ། །ལེའུ་དགུ་བ་ཤེར་ལེའུའི་གཞུང་འགྲེལ། མཆོད་བརྗོད་དང་རྩོམ་པར་དམ་བཅའ་བ། ཤྲཱི་སཱ་སྟི་བི་ཛ་ཡནྟུ། །
\b
\qc གང་གིས་རྟེན་འབྱུང་ཆོས་རྣམས་ཀུན། །སྤྲོས་བྲལ་ཉིད་དུ་གཟིགས་ཤིང་གསུངས། །དེ་ཕྱིར་མཁྱེན་དང་སྨྲ་བ་ནི། །ཟླ་བྲལ་སྟོན་པ་དེར་ཕྱག་འཚལ། །མཁྱེན་པའི་གཏེར་ཆེན་འཇམ་དཔལ་དབྱངས། །ཟབ་ལམ་སྲོལ་འབྱེད་ཀླུ་སྒྲུབ་ཞབས། །སྤྲོས་བྲལ་དོན་གཟིགས་འཕགས་པ་ལྷ། །སྨྲ་བའི་ཁྱུ་མཆོག་གསུམ་ལ་འདུད། །གྲུབ་པའི་སར་གཤེགས་སངས་རྒྱས་བསྐྱངས། །ལམ་བཟང་རྒྱས་མཛད་ཟླ་བའི་ཞབས། །མཛད་པ་རྨད་བྱུང་ཞི་བའི་ལྷ། །མཐའ་བྲལ་སྲོལ་འཛིན་གསུམ་ལ་འདུད། །
\b
\qc གཞན་ཡང་ཐལ་འགྱུར་ལུགས་བཟང་མཆོག །གསལ་མཛད་འཕགས་ཡུལ་བྱོན་རྣམས་དང༌། །རྒྱལ་སྲས་འཇམ་དཔལ་སྙིང་པོ་སོགས། །བསིལ་ལྡན་ལྗོངས་སུ་བྱོན་རྣམས་རྒྱལ། །བྱང་ཆུབ་སྤྱོད་མཆོག་ལ་འཇུག་པའི། །མན་ངག་བཤད་དང་སྒྲུབ་པའི་དཔལ། །ཕྱོགས་མཐར་རྒྱས་མཛད་བཀའ་དྲིན་ཅན། །དགེ་བའི་བཤེས་ལའང་ཕྱག་བྱས་ཏེ། །སྲིད་པའི་ཟུག་རྔུ་གཅོད་བྱེད་ཕུལ། །
\b
\qc ཞི་བར་བགྲོད་པའི་འཇུག་ངོགས་མཆོག །དེ་ནི་ཟབ་མོ་རྟེན་འབྱུང་གི །དེ་ཉིད་རྟོགས་པ་ཁོ་ན་ལས། །སྲིད་རྩ་འབྱིན་བྱེད་གཞན་མེད་ལ། །ཞི་སྒོ་གཉིས་པའང་ཡོད་མིན་ཕྱིར། །ཐབས་ཚུལ་རིགས་པ་བརྒྱས་འབད་དེ། །ལམ་དེ་གཏན་ལ་འབེབས་པའི་རིགས། ། དེ་བས་འདིར་ཡང་དབུ་མའི་ལམ། །ཟབ་པ་ཞི་བ་སྤྲོས་བྲལ་གང་། །ལུང་རིགས་དུ་མས་ལེགས་འདོམས་པའི། །ཤེས་རབ་ལེའུའི་གཞུང་འདི་དགྲོལ། །འདི་ན་མཁས་པའི་ལེགས་བཤད་ལས། །མ་བྱུང་དོན་གང་བརྗོད་མེད་ལ། །སྙན་འཇེབས་ཉམས་འགྱུར་གྱིས་སྒེག་པའི། །སྤེལ་ལེགས་ཚིག་གི་སྦྱོར་བའང་མིན། །འོན་ཏེ་བདག་བློ་ཟབ་དོན་ལ། །གོམས་པའི་བག་ཆགས་བརྟན་ཕྱིར་དང༌། །སྐལ་མཉམ་བློ་དམན་འགའ་ལ་ཡང་།་། བརྒྱ་ལ་ཕན་པར་འགྱུར་སྲིད་ལ། །དམ་པས་བསྐུལ་པའང་དོན་ལྡན་དུ། །བསྒྲུབ་སླད་འདི་ཉིད་སྨྲ་བ་ལ། །དད་སྤྲོའི་ཤུགས་ཀྱིས་སྤོབས་པ་སྐྱེས། །ཨེ་མའོ་འདི་ཀོ་སྐལ་བ་བཟང་། །
\b
\qc དེ་ལ་འདིར་རྗེ་བཙུན་འཇམ་དཔལ་དབྱངས་ཀྱི་སྲས་ཀྱི་ཐུ་བོ་རྒྱལ་སྲས་ཆེན་པོ་ཞི་བའི་ལྷས་མཛད་པ། བྱང་ཆུབ་སེམས་དཔའི་སྤྱོད་པ་ལ་འཇུག་པའི་གཞུང་ལེའུ་བཅུའི་བདག་ཉིད་ཅན་དེས། ཐོག་མར་བྱང་ཆུབ་ཀྱི་སེམས་ཀྱི་ཕན་ཡོན་ལ་སྤྲོ་བ་བསྐྱེད་པ་སྔོན་དུ་བཏང་ནས། སྨོན་པ་བྱང་ཆུབ་མཆོག་ཏུ་སེམས་བསྐྱེད་ཚུལ་དང༌། འཇུག་སེམས་ལེན་པའི་ཆོ་གའི་སྒོ་ནས་བྱང་སེམས་ཀྱི་སྡོམ་པ་བཟུང་སྟེ་རྒྱལ་སྲས་ཀྱི་སྤྱོད་པ་སྤྱི་ལ་སློབ་པའི་ཚུལ་དང་། ཁྱད་བར་ཕར་ཕྱིན་ཕྱི་མ་གཉིས་ཀྱི་ཉམས་ལེན་ལེའུ་བརྒྱད་པ་དང་དགུ་པ་གཉིས་ཀྱིས་སྟོན་ཅིང༌། །
\b
\qc ལེའུ་དགུ་བ་ཤེས་རབ་ལེའུའི་གཞུང་དོན། དེ་དག་གི་ནང་ནས་འདིར་ལེའུ་དགུ་པ་ཤེས་རབ་ཀྱི་ལེའུའི་གཞུང་འདི་འཆད་པ་ལ་གསུམ། སྟོང་ཉིད་རྟོགས་པའི་ཤེས་རབ་བསྐྱེད་དགོས་པའི་རྒྱུ་མཚན་གྱི་སྒོ་ནས་མདོར་བསྟན་པ། སྟོང་ཉིད་རྟོགས་པའི་ཤེས་རབ་དེ་ཉིད་ཇི་ལྟར་བསྐྱེད་ཚུལ་བསྟན་པའི་སྒོ་ནས་རྒྱས་པར་བཤད་བ། སྟོང་ཉིད་རྟོགས་པའི་ཤེས་རབ་བསྐྱེད་པ་ལ་འབད་པར་གདམས་པའི་སྒོ་ནས་དོན་བསྡུ་བའོ།། གཅིག སྟོང་ཉིད་རྟོགས་བའི་ཤེས་རབ་བསྐྱེད་དགོས་བའི་རྒྱུ་མཚན་གྱི་སྒོ་ནས་མདོར་བསྟན་པ། 
\b
\qc དང་པོ་ནི། ཡན་ལག་འདི་དག་སོགས་རྐང་པ་བཞིས་བསྟན། དེ་ལ་ཡན་ལག་འདི་དག་ཅེས་པ་ལེའུ་སྔ་ཕྱིའི་འབྲེལ་ཙམ་ལ་སྦྱར་ན་ལེའུ་བརྒྱད་པ་ནས་བཤད་པའི་ཞི་གནས་ཙམ་ལ་བཤད་ནའང་རུང་༌བསམ་མོད། འདིར་གཙོ་བོ་ནི་སྔར་བཤད་པའི་རྒྱལ་སྲས་ཀྱི་སྤྱོད་པའི་ཉམས་ལེན་སྦྱིན་སོགས་ཀྱི་ཡན་ལག་གམ་རྒྱུ་ཚོགས་འདི་དག་ཐམས་ཅད་ནི། ཐུབ་པ་ཐམས་ཅད་མཁྱེན་པས་གདུལ་བྱ་ཐེག་ཆེན་གྱི་གང་ཟག་གི་རྒྱུད་ཀྱི་སྟོང་ཉིད་རྟོགས་པའི་ཤེས་རབ་དེ་ཉིད་སྤང་བྱ་ཤེས་སྒྲིབ་སྤོང་ནུས་ཀྱི་མཐུ་ཡོངས་སུ་བསྐྱེད་པའི་དོན་དུ་གསུངས་ཤིང༌། 
\b
\qc དེར་མ་ཟད་རང་དོན་དུ་ཐར་པ་ཙམ་འཐོབ་པ་ལའང་སྟོང་ཉིད་རྟོགས་པའི་ཤེས་རབ་དེ་ཉིད་མེད་དུ་མི་རུང་བ་ཡིན་པ་དེ་ཡི་ཕྱིར་ན་རང་དང་གཞན་གྱི་སྲིད་པའི་སྡུག་བསྔལ་མཐའ་དག་གཏན་དུ་རབ་ཏུ་ཞི་བར་འདོད་པས་ཆོས་བདག་རགས་པ་བཀག་པ་ཙམ་མིན་པའི་ཆོས་ཀྱི་བདག་མེད་ཕྲ་མོ་རྫོགས་པར་རྟོགས་པའི་ཤེས་རབ་རང་རྒྱུད་ལ་བསྐྱེད་པར་བྱ་དགོས་ཏེ་རང་གཞན་གྱི་དོན་དུ་ཐར་པ་དང་ཐམས་ཅད་མཁྱེན་པ་གང་སྒྲུབ་ཀྱང་མེད་དུ་མི་རུང་བའི་རྒྱུ་ཡིན་པའི་ཕྱིར་རོ།།
\b
\qc འདིར་སྦྱིན་སོགས་ཀྱི་ཡན་ལག་དེ་དག་ཤེས་རབ་ཀྱི་དོན་དུ་གསུངས་ཚུལ་ལ་ཅུང་ཟད་དཔྱད་ན། སྤྱིར་སྡུད་པ་ལས། ཇི་སྲིད་དགེ་བའི་རྩ་བ་དེ་ནི་མ་རྫོགས་པ། །དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། ཞེས་གསུངས་པ་ལྟར། སྟོང་ཉིད་རྟོགས་པ་ལ་ཚོགས་གསོག་པ་སྔོན་དུ་འགྲོ་དགོས་མོད་ཀྱང་། འདིར་བཤད་པའི་སྦྱིན་སོགས་རྒྱལ་སྲས་ཀྱི་སྤྱོད་པ་དེ་འདྲ་སྔོན་དུ་འགྲོ་དགོས་པར་མ་ངེས་པའི་ཚུལ་ནི་འདི་ལྟར། དེ་ཁོ་ན་ཉིད་ཐོས་བསམ་གྱིས་རྟོགས་པ་ཙམ་ལ་ནི་སྦྱིན་སོགས་བྱང་སེམས་ཀྱི་སྤྱོད་པ་དེ་དག་སྔོན་དུ་འགྲོ་དགོས་པའི་ངེས་པ་མེད་དེ་སྟོང་ཉིད་ཐོས་བསམ་གྱིས་གཏན་ལ་འབེབས་ཚུལ་དབུ་མ་རྒྱུན་དུ་གཉིས་བཤད་པ་བཞིན་ནོ། །
\b
\qc སྟོང་ཉིད་ལ་ཡིད་འགྱུར་གྱི་མྱོང་བ་ཙམ་སྐྱེ་བ་ལའང་། སྦྱིན་སོགས་སྤྱོད་པའི་ཉམས་ལེན་སྔོན་དུ་ངེས་པར་འགྲོ་མི་དགོས་ཏེ། དེ་དགོས་ན། མི་རྟག་པ་དང༌།ལས་འབྲས་ཡིད་ཆེས་ཀྱི་དད་པ་ལྟ་བུའི་ཉམས་མྱོང་སྐྱེ་བ་ལའང་དེ་དག་སྔོན་དུ་འགྲོ་དགོས་པར་མཚུངས་པའི་ཕྱིར་རོ། །སྟོང་ཉིད་རྟོགས་པའི་སྒོམ་བྱུང་གི་ལྷག་མཐོང་སྐྱེ་བ་ལའང་སྦྱིན་སོགས་ཐེག་ཆེན་གྱི་སྤྱོད་པ་དེ་དག་སྔོན་དུ་འགྲོ་དགོས་པར་མ་ངེས་ཏེ། འདིར་ཐེག་དམན་འཕགས་པ་རྣམས་ལའང་སྟོང་ཉིད་རྟོགས་པའི་ལྟ་བ་ངེས་པར་ཡོད་དགོས་པར་འདོད་པའི་ཕྱིར་རོ།།
\b
\qc གཞན་ཡང་སྟོང་ཉིད་རྟོགས་པའི་ཤེས་རབ་ཀྱིས་ཡེ་ཤེས་ཆོས་སྐུའི་ཉེར་ལེན་གྱི་རྒྱུ་བྱས་ནས་འབྲས་བུ་དེ་འགྲུབ་པ་ལ་སྦྱིན་སོགས་ཐབས་ཀྱི་ཆ་རྣམས་ཀྱིས་དེའི་ལྷན་ཅིག་བྱེད་རྐྱེན་བྱས་ནས་ཕན་འདོགས་པར་བྱེད་པས་ན། སྦྱིན་སོགས་དེ་དག་ཤེས་རབ་ཀྱི་དོན་དུ་གསུངས་སོ་སྙམ་ན། དེ་ལྟ་ན་ཤེས་རབ་ཀྱང་སྦྱིན་སོགས་ཀྱི་གྲོགས་སུ་སོང་བས་ཤེས་རབ་ཉིད་སྦྱིན་སོགས་ཀྱི་དོན་དུ་གསུངས་སོ་ཞེས་ལྡོག་ཏུ་སྨྲས་ནའང་མཚུངས་པའི་ཕྱིར་རོ།།
\b
\qc དེས་ན་སྦྱིན་སོགས་ཤེས་རབ་ཀྱི་དོན་དུ་གསུངས་པའི་དགོངས་པ་ནི། གཞུང་འདི་དང་སྟོང་ཉིད་དངོས་སུ་ནི། སྟོན་པའི་གསུང་རབ་ཐམས་ཅད་ཀྱང་བརྒྱུད་ནས་དེ་ཁོ་ན་ཉིད་ལ་གཞོལ་བར་གསུངས་པ་དོན་འདྲ་བས། སྟོང་ཉིད་རྟོགས་པའི་ཤེས་རབ་མེད་ན་སྒྲིབ་གཉིས་གང་གི་ཡང་ས་བོན་ཟད་པར་བྱེད་མི་ནུས་ཤིང༌། ཉོན་སྒྲིབ་ཙམ་གྱི་ས་བོན་ཟད་པ་ལ་སྟོང་ཉིད་རྟོགས་པའི་ཤེས་རབ་དེ་ཉིད་བསོད་ནམས་ཀྱི་ཚོགས་མཐའ་ཡས་པས་ཟིན་པ་མི་དགོས་ཀྱང་། ཤེས་སྒྲིབ་ཀྱི་ས་བོན་ཟད་པ་ལ་ནི་བསོད་ནམས་ཀྱི་ཚོགས་མཐའ་ཡས་པས་བརྒྱན་ཏེ་ཡུན་རིང་དུ་གོམས་པར་བྱེད་དགོས་པས། 
\b
\qc འདིར་ནི་སྦྱིན་སོགས་ཐབས་ཀྱི་ཡན་ལག་དེ་དག་རང་རྒྱུད་ལྡན་གྱི་ཐེག་ཆེན་གྱི་གང་ཟག་གི་རྒྱུད་ཀྱི་སྟོང་ཉིད་རྟོགས་པའི་ཤེས་རབ་དེ་ཉིད། ཤེས་སྒྲིབ་སྤོང་ནུས་ཀྱི་གཉེན་པོ་མཐུ་ཅན་དུ་འགྱུར་བའི་དོན་དུ་གསུངས་པ་ཡིན་ཏེ། རང་དོན་དུ་ཐར་པ་ཙམ་དོན་དུ་གཉེར་བ་རྣམས་ཀྱིས་ནི་དེར་གེགས་བྱེད་ཀྱི་ཉོན་སྒྲིབ་ཙམ་སྤང་བྱའི་གཙོ་བོར་བྱེད་ལ༑་གཞན་དོན་དུ་ཤེས་བྱ་ཐམས་ཅད་མཁྱེན་པའི་གོ་འཕང་དོན་དུ་གཉེར་བ་རྣམས་ཀྱིས་ནི་དེར་གེགས་བྱེད་ཀྱི་ཤེས་སྒྲིབ་སྤང་བྱའི་གཙོ་བོར་བྱེད་དགོས་པའི་ཕྱིར་རོ།།
\b
\qc ལུགས་འདི་ལྟར་ན་ཐེག་པ་ཆེ་ཆུང་གི་འཕགས་པ་གང་ཡིན་ཀྱང་སྟོང་ཉིད་རྟོགས་པའི་ཤེས་རབ་ཡོད་པ་ལ་ཁྱད་མེད་ཀྱང་། དེ་འདྲའི་ཤེས་རབ་དེ་ཤེས་སྒྲིབ་ཀྱི་གཉེན་པོར་འགྱུར་མི་འགྱུར་གྱི་ཁྱད་པར་བྱུང་བ་ནི་སྦྱིན་སོགས་བསོད་ནམས་ཀྱི་ཚོགས་རྒྱུ་ཆེན་པོས་ཟིན་མ་ཟིན་གྱིས་ཡིན་ལ། ཐེག་པ་ཆེ་ཆུང་གི་ཁྱད་པར་ཡང་ལྟ་བས་མི་འབྱེད་པར་ཐབས་ཀྱི་སྒོ་ནས་འབྱེད་པ་ཡིན་ནོ། །
\b
\qc ཅི་སྟེ་གཞན་རྒྱུད་ཀྱི་སྡུག་བསྔལ་མཐའ་དག་ཞི་བར་བྱེད་པ་ལ་བླ་ན་མེད་པའི་བྱང་ཆུབ་ཐོབ་དགོས་པས་ཆོས་ཀྱི་བདག་མེད་ཕྲ་མོ་རྟོགས་༌དགོས་པ་བདེན་མོད། རང་རྒྱུད་ཀྱི་སྡུག་བསྔལ་ཙམ་ཞི་བར་འདོད་པས་དེ་ཁོ་ཉིད་རྟོགས་ཅི་དགོས། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པའི་བདག་མེད་ཙམ་མངོན་སུམ་དུ་རྟོགས་ཤིང་དེ་གོམས་པར་བྱས་པས་ཐེག་དམན་གྱི་མྱང་འདས་འཐོབ་པ་མ་ཡིན་ནམ་ཞེ་ན། བདེན་ཏེ། དབུ་མ་རང་རྒྱུད་བ་མན་ཆད་བདག་མེད་ཁས་ལེན་པའི་རང་སྡེ་ཕལ་ཆེར་ཀུན་ཀྱང་དེ་ལྟར་བཞེད་པ་མཐུན་ཡང་། 
\b
\qc འདིར་ནི་སློབ་དཔོན་ཀླུ་སྒྲུབ་ཀྱི་དགོངས་པ་ཐུན་མོང་མ་ཡིན་པ་དཔལ་ལྡན་ཟླ་བས་བཀྲལ་བ་ལྟར་བཤད་ན། རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། ཞེས་སོགས་ཀྱི་ལུང་གིས་ཕུང་པོ་བདེན་འཛིན་ཡོད་པ་དེ་སྲིད་དུ་ང་དང་ང་ཡི་བ་རང་གི་མཚན་ཉིད་ཀྱིས་གྲུབ་པར་འཛིན་པའི་འཇིག་ལྟ་མི་ལྡོག་པར་གསུངས་ཤིང་། ཐེག་དམན་དགྲ་བཅོམ་གྱིས་ཀྱང་འཇིག་ལྟ་སྤངས་པར་ནི་ཀུན་གྱིས་འདོད་དགོས་ལ། དེ་ལ་ཕུང་པོ་བདེན་འཛིན་ཟད་དགོས་པས། ཉན་རང་འཕགས་པས་ཀྱང་ཕུང་པོ་བདེན་མེད་དུ་རྟོགས་དགོས་པར་བཞེད་ཅིང༌། རྒྱལ་སྲས་ཆེན་པོ་འདིས་ཀྱང་དེ་དང་མཐུན་པར་ཐར་བ་ཙམ་འཐོབ་པ་ལའང་དེ་ཁོ་ན་ཉིད་ཕྲ་མོ་རྟོགས་དགོས་པར་བཞེད་ཚུལ་འོག་ཏུའངརྒྱས་པར་འཆད་དོ།
\b
\v 690 གཉིསསྟོང་ཉིད་རྟོགས་པའི་ཤེས་རབ་དེ་ཉིད་ཇི་ལྟར་བསྐྱེད་པའི་ཚུལ་བསྟན་པའི་སྒོ་ནས་རྒྱུས་པར་བཤད་པ།གཉིས་པ་ལ་གསུམ། གཏན་ལ་དབབ་བྱ་བདེན་གཉིས་ཀྱི་རྣམ་གཞག་བཤད་པ། ཐར་བ་ཙམ་འདོད་པས་ཀྱང་སྟོང་ཉིད་རྟོགས་དགོས་པར་སྒྲུབ་པ། སྟོང་ཉིད་སྒྲུབ་པའི་རིགས་པ་རྒྱས་པར་བཤད་པའོ། ། གཏན་ལ་དབབ་བྱ་བདེན་གཉིས་ཀྱི་རྣམ་གཞག་བཤད་བ།དང་པོ་ལ་གསུམ། བདེན་གཉིས་ཀྱི་དབྱེ་བ་དང་མཚན་ཉིད། བདེན་གཉིས་གཏན་ལ་འབེབས་པའི་གང་ཟག་གི་ཁྱད་པར་། བདེན་གཉིས་ཀྱི་འཇོག་ཚུལ་ལ་རྩོད་པ་སྤོང་བའོ།། 
\b
\qc བདེན་གཉིས་ཀྱི་དབྱེ་བ་དང་མཚན་ཉིད། དང་པོ་ནི། ཀུན་རྫོབ་སོགས་རྐང་པ་བཞིས་བསྟན། དེ་ལ་རྐང་པ་དང་པོ་གཉིས་ཀྱིས་དབྱེ་བ་བསྟན་ཏེ། སྣང་ཚུལ་དང་གནས་ཚུལ་མི་མཐུན་པའི་བརྫུན་པའི་ཆོས་གང་ཟག་དང་ཕུང་པོ་ལྟ་བུ་ཀུན་རྫོབ་བདེན་པ་དང་ནི། སྣང་ཚུལ་དང་གནས་ཚུལ་མཐུན་པའི་ཆོས་གང་ཟག་དང་ཕུང་པོ་རང་བཞིན་གྱིས་དབེན་པ་ལྟ་བུ་དོན་དམ་པའི་བདེན་པ་སྟེ་ཤེས་བྱའི་ཆོས་འདི་རྣམས་ལ་ནི། བདེན་པ་གཉིས་སུ་དབྱེར་ཡོད་པར་འདོད་དོ། །ཞེས་པའོ། །
\b
\qc དང་ཞེས་པས་བདེན་གཉིས་སྟོབས་མཚུངས་པར་སྟོན་པ་སྟེ། གཞིའི་དུས་སུ་བདེན་གཉིས་གཅིག་གྲོགས་སུ་གཅིག་འགྲོ་བ་དང༌། ལམ་དུས་སུ་བདེན་གཉིས་ཀྱི་ཉམས་ལེན་ཐབས་ཤེས་ཟུང་འཇུག་ཏུ་འགྲོ་བ་དང༌། འབྲས་དུས་སུ་ཐབས་ཤེས་ཀྱིས་བསྡུས་པའི་ཚོགས་གཉིས་ཀྱི་རང་འབྲས་ཆོས་གཟུགས་ཀྱི་སྐུ་གཉིས་ཟུང་འབྲེལ་དུ་འགྲོ་དགོས་པའི་དོན་ཏོ། །རྐང་པ་ཕྱི་མ་གཉིས་ཀྱིས་རིམ་པར་བདེན་གཉིས་ཀྱི་མཚན་ཉིད་གཙོ་བོར་བསྟན་ཏེ། དོན་དམ་བདེན་པ་ནི་གཉིས་སྣང་ཅན་གྱི་བློ་ཡི་མངོན་སུམ་གྱི་སྤྱོད་ཡུལ་མིན་ཞིང༌། རང་མངོན་སུམ་དུ་རྟོགས་པའི་མངོན་སུམ་ཚད་མས་གཉིས་སྣང་གི་སྤྲོས་པ་ནུབ་པའི་ཚུལ་གྱིས་རྟོགས་པར་བྱ་བའོ། །
\b
\qc དོན་དམ་ཞེས་པས་མཚོན་བྱ་དང༌། བློ་ཡི་སྤྱོད་ཡུལ་མིན་ཞེས་པས་མཚན་ཉིད་ཤུགས་ལ་བསྟན་ཏོ། །རང་མངོན་སུམ་དུ་རྟོགས་པའི་བློ་གཉིས་སྣང་ཅན་གྱི་མངོན་སུམ་ཚད་མས་གཉིས་སྣང་དང་བཅས་པའི་ཚུལ་གྱིས་རྟོགས་པར་བྱ་བ་ནི། ཀུན་རྫོབ་བདེན་པ་ཡིན་པར་བརྗོད་དོ་ཞེས་པའོ། །བློ་ནི་ཞེས་པས་མཚན་ཉིད་དང༌། ཀུན་རྫོབ་ཡིན་པར་བརྗོད་ཅེས་པས་མཚོན་བྱ་བསྟན་ཏོ། །
\b
\qc དེ་ལྟར་ཚིག་རྐང་པ་གཉིས་པོ་སོ་སོར་བཤད་རྒྱུས་དགོས་ཀྱིས། དེ་ལྟ་མིན་པར། དོན་དམ་བདེན་པ་བློ་ཡི་སྤྱོད་ཡུལ་མིན་ཏེ། བློའི་ཡུལ་ཡིན་ན་ཀུན་རྫོབ་ཡིན་དགོས་པར་བརྗོད་པའི་ཕྱིར། ཞེས་རྐང་པ་དང་པོ་དམ་བཅའ་དང་ཕྱི་མ་རྟགས་སུ་བྱས་ནས་བཤད་ན། དོན་དམ་བདེན་པ་བློ་གང་གིས་ཀྱང་ཤེས་བྱ་མ་ཡིན་པར་ཐལ་བ་སོགས་ཀྱི་སྐྱོན་ཡོད་པར་གསུངས།
\b
\qc གལ་ཏེ་ཚིག་སྔ་ཕྱི་སྦྲེལ་ཏེ་བཤད་པར་འདོད་ན། དོན་དམ་བདེན་པ་ནི་གཉིས་སྣང་ཅན་གྱི་བློ་ཡི་མངོན་སུམ་གྱི་སྤྱོད་ཡུལ་མིན་ཏེ། གཉིས་སྣང་ཅན་གྱི་བློ་ཡི་མངོན་སུམ་གྱི་སྤྱོད་ཡུལ་དུ་གྱུར་པ་ནི་ཀུན་རྫོབ་བདེན་པ་ཡིན་པར་བརྗོད་དོ་ཞེས་དོན་དམ་བདེན་པའི་མཚན་ཉིད་དགག་ཕྱོགས་ནས་ཤུགས་བསྟན་དང༌། ཀུན་རྫོབ་བདེན་པའི་མཚན་ཉིད་སྒྲུབ་ཕྱོགས་ནས་དངོས་སུ་བསྟན་པའི་དོན་དུ་བཤད་ན་རུང་ངམ་སྙམ་མོ། ། 
\b
\qc བདེན་གཉིས་གཏན་ལ་འབེབས་པའི་གང་ཟག་གི་ཁྱད་པར།གཉིས་པ་བདེན་གཉིས་གཏན་ལ་འབེབས་པའི་གང་ཟག་གི་ཁྱད་པར་ནི། དེ་ལ་འཇིག་རྟེན་སོགས་རྐང་པ་དྲུག་གིས་བསྟན། དེའང་རྐང་པ་དང་པོ་གཉིས་ཀྱིས་བདེན་གཉིས་གཏན་ལ་འབེབས་པའི་གང་ཟག་བསྟན་ལ། རྐང་པ་ཕྱི་མ་བཞིས་དེ་དག་གི་བློ་མཐོ་དམན་གྱི་ཁྱད་པར་བཤད་དོ། །
\b
\v 691 བདེན་གཉིས་གཏན་ལ་འབེབས་པ་ལ་ཞུགས་པའི་གང་ཟག་དེ་ལ། འཇིག་རྟེན་ཏེ་འཇིག་ཚོགས་ཀྱི་ཕུང་པོ་གདགས་གཞིའི་རྟེན་དུ་བཟུང་ནས་བཏགས་པའི་གང་ཟག་རྣམ་པ་གཉིས་སུ་མཐོང་སྟེ། སྟོང་ཉིད་མངོན་སུམ་དུ་རྟོགས་པའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་དང་ལྡན་པའི་རྣལ་འབྱོར་པ་དབུ་མ་པ་དང༌། དངོས་པོ་བདེན་གྲུབ་ཏུ་ཡོད་པར་སྨྲ་བའི་ཕལ་པ་དངོས་སྨྲ་བའོ། །
\b
\qc དེ་གཉིས་དངོས་བསྟན་གྱི་གཙོ་བོའི་དབང་དུ་བྱས་ཀྱི་སྟོང་ཉིད་ཐོས་བསམ་གྱིས་རྟོགས་པ་རྣམས་ཀྱང་རྣལ་འབྱོར་པའི་༌་འཇིག་རྟེན་གྱི་ཁོངས་སུ་བསྡུ་ལ། གྲུབ་མཐས་བློ་མ་བསྒྱུར་བའི་གང་ཟག་རྣམས་ཀྱང་ཕལ་པའི་ཁོངས་སུ་བསྡུ་གསུང༌། དེས་ན་གཙོ་ཕལ་གྱི་སྒོ་ནས་རྣལ་འབྱོར་པའི་འཇིག་རྟེན་ལ་སྐྱེ་འཕགས་གཉིས་ཡོད་ལ། འཇིག་རྟེན་ཕལ་པའང་གྲུབ་མཐས་བློ་བསྒྱུར་མ་བསྒྱུར་གཉིས་ཡོད་པར་བསྟན་ཏོ། །
\b
\qc དེ་ལ་འཇིག་རྟེན་ཕལ་པ་དངོས་སྨྲ་བའི་གྲུབ་མཐའ་ལ་ནི་སྟོང་ཉིད་རྟོགས་པའི་རྣལ་འབྱོར་པའི་འཇིག་རྟེན་གྱིས་ཏེ་གང་ཟག་དབུ་མ་པའི་རིགས་པས་གནོད་དེ། དཔེར་ན་སེམས་ཙམ་པས་ཤེས་པ་བདེན་གྲུབ་ཏུ་ཁས་ལེན་པ་དབུ་མ་པས་གཅིག་དུ་བྲལ་སོགས་ཀྱི་རིགས་པས་འགོག་ཅིང་། དེའི་ཤུགས་ལ་ཕལ་པ་དངོས་སྨྲ་བའང་གྲུབ་མཐའ་གོང་མི་བ་དག་གིས་གྲུབ་མཐའ་འོག་མའི་ཁས་ལེན་འགོག་ནུས་ཏེ། བྱེ་མདོ་གཉིས་ཀྱིས་རྡུལ་ཕྲན་ཆ་མེད་ཁས་ལེན་པ་སེམས་ཙམ་པའི་རིགས་པས་ཁེགས་ལ། བྱེ་སྨྲས་འདུས་མ་བྱས་རྫས་གྲུབ་ཏུ་འདོད་པ་སོགས་མདོ་སྡེ་པས་འགོག་ཅིང༌། ཕྱི་རོལ་པས་རྟག་གཅིག་རང་དབང་ཅན་གྱི་གང་ཟག་ཁས་ལེན་པ་བྱེ་མདོ་གཉིས་ཀྱི་རིགས་པས་འགོག་ནུས་པ་སོགས་ཀྱང་བསྟན་ཏོ། །
\b
\qc འདི་དག་གིས་གྲུབ་མཐའ་འོག་མ་པ་དག་གིས་རྟོག་བཏགས་ལྟ་བུ་རིགས་པ་དང་འགལ་བ་རྣམས་གོང་མའི་རིགས་པས་འགོག་པར་བསྟན་གྱི། གྲུབ་མཐའ་འོག་མས་འདོད་ཚུལ་ཐམས་ཅད་འགོག་པ་མིན་ལ། དེར་མ་ཟད་འོག་མ་འོག་མའི་འདོད་ཚུལ་ཕལ་ཆེ་བ་གོང་མ་གོང་མའི་ལམ་སྟེགས་སུ་འགྱུར་བར་གསུངས་སོ། །སྟོང་ཉིད་རྟོགས་པའི་རྣལ་འབྱོར་པ་ནང་ཕན་ཚུན་གཅིག་གིས་གཅིག་ལ་མི་གནོད་དམ་སྙམ་ན།
\b
\v 692 རྣལ་འབྱོར་པ་དབུ་མ་པ་ཡང་བློ་མཐོ་དམན་གྱི་ཁྱད་ཀྱིས་རྒྱུད་ཐ་དད་པའི་དབང་དུ་བྱས་ན་སྦྱོར་ལམ་པ་དང༌། ས་གཉིས་པ་བ་སོགས་ལམ་དང་ས་གོང་མ་གོང་མ་པ་རྣམས་ཀྱིས་ཚོགས་ལམ་པ་དང༌། ས་དང་པོ་བ་སོགས་ལམ་དང་ས་འོག་མ་བ་རྣམས་ཟིལ་གྱིས་གནོན་ཅིང་གནོད་པར་འགྱུར་ཏེ། ས་ལམ་གོང་འོག་གི་ངོས་སྐལ་གྱི་སྤང་བྱ་སྤངས་མ་སྤངས་དང་རྟོགས་པའི་ཡོན་ཏན་ཁྱད་པར་ཅན་ཐོབ་མ་ཐོབ་ཀྱི་སྒོ་ནས་ཁྱད་ཞུགས་པའི་ཕྱིར་རོ། །
\b
\qc འདི་ནི་དཔེར་ན་དབུ་མ་འཇུག་པ་ལས་ཐེག་ཆེན་གྱི་ས་དང་པོ་དྲུག་ཏུ་ཉན་རང་དགྲ་བཅོམ་རྣམས་རིགས་ཀྱི་སྟོབས་ཀྱིས་ཟིལ་གྱིས་གནོན་ཅིང་ས་བདུན་པ་ཡན་ཆད་དུ་སྟོང་ཉིད་ལ་འཇུག་ལྡང་ཁྱད་པར་བ་བྱེད་ནུས་པའི་བློ་སྟོབས་ཀྱི་སྒོ་ནས་ཟིལ་གྱིས་གནོན་པར་གསུངས་པ་དང་འདྲ་བར་བཤད། རྒྱུད་གཅིག་གི་ཡང་འོག་མ་འོག་མས་སྤང་བྱའི་ས་བོན་ལ་གནོད་མ་ནུས་པ་གོང་མ་གོང་མས་གནོད་པ་སོགས་ཀྱང་དོན་གྱིས་བསྟན་ཏོ།། 
\b
\qc བདེན་གཉིས་ཀྱི་འཇོག་ཚུལ་ལ་རྩོད་པ་སྤོང་བ།གསུམ་པ་བདེན་གཉིས་ཀྱི་འཇོག་ཚུལ་ལ་རྩོད་པ་སྤོང་བ་ལ་གསུམ། མདོ་སྡེ་པ་སོགས་དངོས་སྨྲ་བ་སྤྱིར་དགག་པ། སེམས་ཙམ་པས་འདོད་པ་བྱེ་བྲག་ཏུ་དགག་པ། ལམ་དབུ་མ་ལ་དགོས་ནུས་མེད་པར་ཐལ་བའི་རྩོད་པ་སྤོང་བའོ།། མདོ་སྡེ་བ་སོགས་དངོས་སྨྲ་བ་སྤྱིར་དགག་པ། དང་པོ་ལ་གསུམ། རང་བཞིན་མེད་པ་མ་གྲུབ་ཅིང་གྲུབ་ནའང་མི་འཐད་པར་འདོད་པ་དགག་པ། རང་བཞིན་མེད་པ་ལ་མངོན་སུམ་གྱིས་གནོད་པ་དགག་པ། རང་བཞིན་མེད་པ་ལ་ལུང་གིས་གནོད་པ་དགག་པའོ།། 
\b
\qc དང་པོ་ནི། གཉིས་ཀ་སོགས་རྐང་པ་དྲུག་གིས་བསྟན། དེའང་འདི་དག་གི་སྐབས་སུ་ཕྱོགས་སྔ་མའི་འདོད་པ་རྩ་ཚིག་གིས་དངོས་སུ་མ་ཟིན་པ་ཤུགས་ལ་རྟོགས་དགོས་པ་མང་ཞིག་ཡོད་པས་འདིར་ཕྱོགས་སྔ་མའི་རྩོད་པ་འདི་ལྟར་འགོད་དགོས་ཏེ། དེ་ལ་དངོས་སྨྲ་བ་དག་ན་རེ། ཁོ་བོ་ཅག་གི་གྲུབ་མཐའ་ལ་རྣལ་འབྱོར་པ་དབུ་མ་པས་རིགས་པས་གནོད་པར་བཤད་པ་མི་འཐད་དེ། དབུ་མ་པས་ཆོས་ཐམས་ཅད་རང་བཞིན་མེད་པར་ཁས་ལེན་ཡང་། རང་བཞིན་མེད་པའི་སྒྲུབ་བྱེད་མེད་པའི་ཕྱིར་ཞེ་ན། མ་གྲུབ་སྟེ།དབུ་མ་པས་དངོས་སྨྲ་བའི་ངོར་རང་བཞིན་མེད་པར་སྒྲུབ་པའི་སྒྲུབ་བྱེད་ཡོད་དེ། སྔ་རྒོལ་དབུ་མ་པ་ནང་ཕྱི་རྒོལ་དངོས་སྨྲ་བ་གཉིས་ཀ་ལ་ཡང་ནི་བརྫུན་པར་གྲགས་ཤིང་གྲུབ་པར་འདོད་པའི་རྨི་ལམ་དང་གཟུགས་བརྙན་སོགས་ཀྱི་དཔེས་ཏེ་མཐུན་དཔེ་ཡང་དག་བཀོད་པའི་བྱེད་ལས་ལ་བརྟེན་ནས་ཕྱི་རྒོལ་ལ་རང་བཞིན་མེད་པ་རྟོགས་སུ་གཞུག་སླ་ལ། དངོས་སྨྲ་བས་དབུ་མ་པའི་ངོར་བདེན་པར་གྲུབ་པ་ཡོད་དེ།དཔེ་འདི་ལྟ་བུའོ་ཞེས་གཉིས་ཀ་ལ་མཐུན་སྣང་དུ་གྲུབ་པའི་དཔེ་ཡང་དག་བསྟན་དུ་མེད་པས་དེ་སྒྲུབ་མི་ནུས་ཏེ། འཇུག་པ་ལས། དངོས་རྣམས་མཐའ་དག་དངོས་པོ་མེད་པར་རྟོགས་སུ་གཞུག་པར་ནི། །ནུས་པར་ཆེས་སླ་ཇི་ལྟ་དེ་ལྟར་རང་བཞིན་གཞན་དག་ལ། །ཁོང་དུ་ཆུད་པར་བདེ་བླག་ཏུ་ནི་ནུས་པ་མ་ཡིན་ནོ། ཞེས་དང༌། 
\b
\qc དེའི་རང་འགྲེལ་ལས། ཇི་ལྟར་རྨི་ལམ་དང་སྒྱུ་མ་ལ་སོགས་པ་རང་གི་ཕྱོགས་མ་གྲུབ་པའི་དཔེ་ཁོ་ནས་འཇིག་རྟེན་གྱི་དངོས་པོ་རྣམས་རང་བཞིན་མེད་པ་ཉིད་དུ་རྟོགས་སུ་གཞུག་པར་ནུས་པ་དེ་ལྟར་འགའ་ཞིག་དངོས་པོ་རྣམས་རང་བཞིན་དང་བཅས་པར་འཛིན་དུ་གཞུག་པར་ནུས་པ་སླ་བ་མ་ཡིན་ཏེ། གཉིས་ཀ་ལ་གྲགས་པའི་དཔེ་མེད་པའི་ཕྱིར་རོ་ཞེས་གསུངས་ཏེ། བདེན་མེད་སྒྲུབ་པའི་གཏན་ཚིགས་རྟེན་འབྲེལ་ལྟ་བུ་ལ་བདེན་མེད་ཀྱི་ཁྱབ་པ་མཐུན་དཔེའི་སྟེང་དུ་མ་ངེས་པར་ཆོས་ཅན་གྱི་སྟེང་དུ་བདེན་མེད་ཚད་མས་ངེས་པར་བྱར་མི་ནུས་པའི་དོན་ནོ། །
\b
\qc འདིས་ནི་སྔ་རྒོལ་དབུ་མ་པས་ཕྱི་རྒོལ་དངོས་སྨྲ་བ་ལ་རྟགས་སྦྱོར་ལ་བརྟེན་ནས་དབུ་མའི་ལྟ་བ་སྐྱེད་ཚུལ་བསྟན་ཏོ། །ཡང་དངོས་སྨྲ་བ་ན་རེ། ཁྱོད་འདོད་པ་ལྟར་གལ་ཏེ་རང་བཞིན་མེད་ན་སངས་རྒྱས་ཐོབ་པའི་དོན་དུ་སྦྱིན་སོགས་ལ་སློབ་པ་དོན་མེད་པར་འགྱུར་ཏེ། ཐོབ་བྱ་ཐོབ་བྱེད་གཉིས་ཀ་རང་བཞིན་གྱིས་མེད་ན་མེད་དགོས་པའི་ཕྱིར་ཞེས་རྩོད། །
\b
\qc འདི་འདྲ་བའི་རྩོད་པ་ནི། ཡོད་ན་རང་བཞིན་གྱིས་ཡོད་དགོས་ལ་རང་བཞིན་གྱིས་མེད་ན་གཏན་མིད་དུ་འགྱུར་རོ་སྙམ་ནས་བཀོད་པ་སྟེ། རང་བཞིན་མེད་པ་མེད་པའི་དོན་དུ་བཟུང་བའི་ཕྱོགས་སྔའི་ཞེ་འདོད་ཀྱི་རྩོད་པ་ཡིན་ལ། དབུ་མ་པ་རང་གི་ལུགས་ལ་ནི། རང་བཞིན་གྱིས་མེད་ཀྱང་མེད་མི་དགོས་ཏེ། ཆོས་ཐམས་ཅད་རང་བཞིན་གྱིས་མེད། དེས་མེད་གོ་མི་ཆོད་པས་མེད་མི་དགོས། ཆོས་ཐམས་ཅད་ཐ་སྙད་དུ་རྟོག་པས་བཏགས་ཙམ་ཡོད། 
\b
\qc དེས་ཡོད་གོ་ཆོད་པས་ཡོད་དགོས་པར་བཞེད་པའི་གནད་ཀྱིས། རྩོད་པ་དེའི་ལན་ཡང་འདི་ལྟར། སངས་རྒྱས་ཀྱི་གོ་འཕང་ལྟ་བུའི་ཐོབ་བྱའི་འབྲས་བུའི་དོན་དུ་སྦྱིན་སོགས་ལ་སློབ་པ་ན། ཐོབ་བྱའི་འབྲས་བུ་དང་ཐོབ་བྱེད་ཀྱི་རྒྱུ་སྦྱིན་སོགས་དེ་དག་གི་ཐ་སྙད་བཏགས་པའི་བཏགས་དོན་བཙལ་ནས་ཡིན་ལུགས་ལ་ཇི་ལྟར་གྲུབ་པ་བརྟགས་ཤིང་དཔྱད་ན་མི་རྙེད་ཅིངས་མ་བརྟགས་མ་དཔྱད་པར། མིང་རྐྱང་བཏགས་ཡོད་ཙམ་གྱི་སྒོ་ནས་བརྫུན་པ་སྒྱུ་མ་ལྟ་བུར་རྟོགས་པའི་ཤེས་རབ་ཀྱིས་ཟིན་པའི་སྒོ་ནས་སྦྱིན་སོགས་ལ་འཇུག་པ་ཡིན་པའི་ཕྱིར། 
\b
\qc དེ་འདྲ་བའི་རང་བཞིན་མེད་རྟོགས་ཀྱི་ཤེས་རབ་ཀྱི་དམིགས་བུ་དང་ལྡན་ན་སྦྱིན་སོགས་ཕར་ཕྱིན་གཞན་རྣམས་ཕར་ཕྱིན་གྱི་མིང་འཐོབ་ཅིང་སངས་རྒྱས་འཐོབ་བྱེད་ཀྱི་རྒྱུར་འགྱུར་ལ། སྟོང་ཉིད་རྟོགས་པའི་ཤེས་རབ་ཀྱི་དམིགས་བུ་དང་བྲལ་ན་ཕར་ཕྱིན་གཞན་རྣམས་ཕར་ཕྱིན་གྱི་མིང་མི་འཐོབ་ཅིང་སངས་རྒྱས་འཐོབ་བྱེད་ཀྱི་རྒྱུར་མི་འགྱུར་བའི་ཚུལ། སྡུད་པ་ལས། དམུས་ལོང་དམིགས་བུ་མེད་པ་བྱེ་བ་ཁྲག་ཁྲིག་རྣམས། །ལམ་ཡང་མི་ཤེས་གྲོང་ཁྱེར་འཇུག་པར་ག་ལ་འགྱུར། །ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདི། །དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །གང་ཚེ་ཤེས་རབ་ཀྱིས་ནི་ཡོངས་སུ་ཟིན་གྱུར་པ། །དེ་ཚེ་མིག་རྙེད་འགྱུར་ཞིང་འདི་ཡི་མིང་འཐོབ་བོ། ཞེས་དང༌། འཇུག་པ་ལས་ཀྱང་། ཇི་ལྟར་ལོ་ང་བའི་ཚོགས་ཀུན་བདེ་བླག་ཏུ། །མིག་ལྡན་སྐྱེས་བུ་གཅིག་གིས་འདོད་པ་ཡི། །ཡུལ་དུ་འཁྲིད་པ་དེ་བཞིན་འདིར་ཡང་བློས། །མིག་ཉམས་ཡོན་ཏན་བླངས་ཏེ་རྒྱལ་ཉིད་འགྲོ། ཞེས་གསུངས། འདི་དག་གིས་ཤེར་ཕྱིན་ལས་གཞན་པའི་སྦྱིན་སོགས་རྣམས་འབྲས་བུའི་སར་བགྲོད་པ་ཤེར་ཕྱིན་ལ་རག་ལས་པར་བསྟན་ཏོ།།
\b
\qc ཡང་དངོས་སྨྲ་བ་ན་རེ། དངོས་པོའི་ཆོས་རྣམས་རང་ངོས་ནས་བྱ་བ་བྱེད་ནུས་དང་འབྲས་བུ་སྐྱེད་ནུས་སུ་ཁས་ལེན་ན་དེ་ཉིད་ལ་བདེན་པར་གྲུབ་པ་ཟེར་ཏེ། དཔེར་ན་མེ་ལྟ་བུས་ཚ་ཞིང་སྲེག་པའི་བྱ་བ་བྱེད་པ་དེ་བློས་རློམ་པ་ཙམ་མིན་པར་རང་ངོས་ནས་བཙོ་སྲེག་གི་བྱ་བ་བྱེད་པར་ཁས་ལེན་དགོས་ལ། དེ་ཁས་མི་ལེན་ན་མངོན་སུམ་ལ་བསྙོན་པར་ཟད་ལ། དེ་ཁས་ལེན་ན་ཁོ་བོ་ཅག་དེ་ལ་བདེན་པར་གྲུབ་པ་ཞེས་ཟེར་བས་ཁྱེད་ཀྱིས་མིང་རང་བཞིན་གྱིས་གྲུབ་པ་ཞིས་མ་སྨྲས་ཀྱང་སླའི་དོན་རང་བཞིན་གྱིས་གྲུབ་པ་ཁས་བླངས་པར་སོང་འདུག་པས་འུ་བུ་ཅག་མིང་ཙམ་ལ་རྩོད་དོན་མེད་དོ་ཞེས་ཟེར། རྩོད་པ་འདིའང༌།མེ་སོགས་དོན་བྱེད་ནུས་པའི་དངོས་པོ་རྣམས་རང་བཞིན་གྱིས་མེད་ན་གཏན་མེད་དུ་འགྱུར་ཞིང་ཡོད་ན་རང་བཞིན་གྱིས་ཡོད་དགོས་ཞེས་བདེན་གཉིས་འགལ་འདུར་འཛིན་པའི་རྩོད་པའོ།།
\b
\v 693 འདིའི་ལན་ལ། དབུ་མ་པ་དང་དངོས་པོར་སྨྲ་བའི་འཇིག་རྟེན་པ་ཡིས་མེ་ལ་སོགས་པའི་དངོས་པོ་རང་རང་གི་བྱ་བ་བྱེད་ནུས་པ་བསྙོན་མི་ནུས་པར་ཚད་མས་མཐོང་ཞིང་ཁས་ལེན་པ་ཙམ་འདྲ་ལ། དངོས་གླུ་བས་དེར་མ་ཟད། ཡང་དག་པར་གྲུབ་པ་བདེན་གྲུབ་ཉིད་དུའང་རྟོག་ཅིང་ཞེན་པར་བྱེད་ཀྱི་བདེན་མེད་སྒྱུ་མ་ལྟ་བུར་ཁོང་དུ་ཆུད་པ་མིན་ལ། དབུ་མ་པས་ཚ་ཞིང་སྲེག་པའི་བྱ་བ་བྱེད་ནུས་ཀྱི་མེ་དང་དེས་ཚ་ཞིང་སྲེག་པའི་བྱ་བ་བྱེད་པ་དང་བཅས་རྟོག་པས་བཏགས་ཙམ་མ་གཏོགས་ཆོས་གང་ཡང་རང་ངོས་ནས་བྱ་བ་བྱེད་ནུས་ཀྱིས་སྟོང་པ་བདེན་སྟོང་སྒྱུ་མ་ལྟ་བུར་ཁོང་དུ་ཆུད་པས་ན། འདིར་རྣལ་འབྱོར་པ་དབུ་མ་པ་དང་། འཇིག་རྟེན་པ་དངོས་པོར་སྨྲ་བ་དག་རང་རང་གི་ཞེ་འདོད་དང་ཁས་ལེན་མི་མཐུན་པའི་དབང་གིས་རྩོད་དོ། །
\b
\qc ཡང་ན་འཇིག་རྟེན་པ་སྔ་མ་དངོས་སྨྲ་བ་ཁོ་ན་ལ་བྱ་སྟེ། དངོས་པོར་སྨྲ་བའི་འཇིག་རྟེན་པ་ཡིས་དོན་བྱེད་ནུས་པའི་དངོས་པོ་ཚད་མས་མཐོང་ཞིང་དེའང་ཡང་དག་པ་བདེན་གྲུབ་ཉིད་དུ་རྟོགས་པར་བྱེད་ཅེས་སོགས་སྔར་ལྟར་སྦྱར་རོ། །ཚིགས་བཅད་འདི་དེ་ལྟར་རྩོད་ལན་ལ་སྦྱར་ཏེ་གསུངས་ཀྱང་གཙོ་བོར་དངོས་སྨྲ་བ་དང་དབུ་མ་པ་གཉིས་རྩོད་པ་འབྱུང་བའི་རྒྱུ་མཚན་བསྟན་པའོ།།
\b
\v 694 གཉིས་པ་ནི། གཟུགས་སོགས་སོགས་རྐང་པ་བཞིས་བསྟན། དེ་ལ་མདོ་སྡེ་པ་སོགས་དངོས་སྨྲ་བ་ན་རེ། རང་བཞིན་གྱིས་གྲུབ་པ་མེད་ན། གཟུགས་སོགས་དོན་ལྔ་རང་བཞིན་གྱིས་གྲུབ་པ་ལྟར་སྣང་ཞིང་དེ་ལ་མིག་གི་དབང་པོའི་མངོན་སུམ་སོགས་དབང་མངོན་ལྔ་ཚད་མར་སོང་བས་མངོན་སུམ་གྱིས་མཐོང་བ་དང་འགལ་ལོ་ཞེ་ན། མི་འགལ་ཏེ་གཟུགས་སོགས་ཡུལ་ལྔ་མིག་སོགས་དབང་པོའི་མངོན་སུམ་གྱི་ཚད་མས་གྲུབ་པ་ཉིད་ཀྱང་ནི། འཇིག་རྟེན་པ་ལ་གྲགས་པས་གྲུབ་པའི་གཟུགས་སོགས་ཀུན་རྫོབ་པའི་སྡོད་ལུགས་ཙམ་ལ་ཚད་མར་སོང་བ་ཡིན་གྱི། གཟུགས་སོགས་ཀྱི་གནས་ལུགས་དེ་ཁོ་ན་ཉིད་ལ་ཚད་མར་སོང་བ་མིན་ཞིང་། དེ་འདྲའི་ཚད་མས་དེ་ཁོ་ན་ཉིད་ངེས་ཤིང་གྲུབ་པའང་མིན་ཏེ། གལ་ཏེ་ཡིན་ན། ཚུར་མཐོང་སོ་སྐྱེའི་རྒྱུད་ཀྱི་དབང་ཤེས་ལྔས་གཟུགས་སོགས་ཀྱི་གནས་ལུགས་དེ་ཁོ་ན་ཉིད་མངོན་སུམ་དུ་མཐོང་ཞིང་། ཚད་མས་ངེས་པར་ཁས་ལེན་དགོས་ན་དེའང་མི་འཐད་དེ། ཏིང་འཛིན་རྒྱལ་པོ་ལས། མིག་དང་རྣ་བ་སྣ་ཡང་ཚད་མ་མིན། །ལྕེ་དང་ལུས་དང་ཡིད་ཀྱང་ཚད་མིན་ཏེ། །གལ་ཏེ་དབང་པོའི་འདི་དག་ཚད་ཡིན་ན། །འཕགས་པའི་ལམ་གྱིས་སུ་ལ་ཅི་ཞིག་བྱ། ཞེས་དང༌། 
\b
\qc འཇུག་པ་ལས་ཀྱང༌། །་གལ་ཏེ་འཇིག་རྟེན་ཚད་མ་ཡིན་ན་ནི། །འཇིག་རྟེན་དེ་ཉིད་མཐོང་བས་འཕགས་གཞན་གྱིས། །ཅི་དགོས་འཕགས་པའི་ལམ་གྱིས་ཅི་ཞིག་བྱ། བླུན་པོ་ཚད་མར་རིགས་པའང་མ་ཡིན་ནོ། །ཞེས་སོགས་ཀྱིས་དེ་དག་གནས་ལུགས་ལ་ཚད་མ་ཡིན་ན་འཕགས་ལམ་སྐྱེད་པ་དགོས་མེད་དུ་ཐལ་བ་སོགས་ཀྱིས་སྐྱོན་བརྗོད་མཛད་ནས་བཀག་པས་སོ།། 
\b
\qc གཟུགས་སོགས་རང་མཚན་གྱིས་མ་གྲུབ་ན་ཇི་ལྟར་ན་འཇིག་རྟེན་ན་གྲགས་ཤིང༌། གྲུགོས་ན་ཇི་ལྟར་ན་རང་མཚན་གྱིས་མ་གྲུབ་པས་བརྫུན་པ་ཡིན་ཞེ་ན། ཚུལ་དེ་ནི་དཔེར་ན་བུད་མེད་ཀྱི་ལུས་མི་གཙང་བ་ལ་སོགས་པ་སྐྱེ་བོ་འདོད་ལྡན་ལ་གཙང་བར་གྲགས་པ་དང༌། སོགས་སྒྲ་དག་གིས་བསྟན་པ། འཇིག་རྟེན་ན་མི་རྟག་པ་ལ་རྟག་པ་དང༌། སྡུག་བསྔལ་བ་ལ་བདེ་བ་དང་། བདག་མེད་པ་ལ་བདག་སོགས་སུ་གྲགས་ཀྱང་། གྲགས་པ་དེ་དག་ཏུ་མ་གྲུབ་པ་བཞིན་དུ། གཟུགས་སོགས་ཀྱི་དངོས་པོ་འཇིག་རྟེན་ན་གྲགས་པ་རྣམས་ཀྱང་སྣང་ཚོད་དང་གནས་ཚོད་མི་མཐུན་ཞིང་། དཔྱད་མི་བཟོད་པའི་བརྫུན་པ་སྒྱུ་མ་ལྟ་བུ་ཡིན་ནོ།།གསུམ་པ་ལ་གཉིས། མི་རྟག་སོགས་སྟོན་པའི་ལུང་དྲང་དོན་ཡིན་པར་བསྟན་པ། དེ་ལ་འགལ་བ་སྤང་བའོ།།
\b
\v 695 དང་པོ་ནི། འཇིག་རྟེན་སོགས་རྐང་པ་གསུམ་གྱིས་བསྟན། དེ་ཡང་གཟུགས་སོགས་རང་བཞིན་གྱིས་མ་གྲུབ་ན། མདོ་ཁ་ཅིག་ལས། གཟུགས་སོགས་ཀྱི་དངོས་པོ་རྣམས་མི་རྟག་པ་སོགས་སུ་གྲུབ་པར་གསུངས་པ་དང་འགལ་ལོ་ཞེ་ན། དེ་ནི་དངོས་པོ་ལ་མངོན་པར་ཞེན་པའི་དངོས་སྨྲ་བའི་འཇིག་རྟེན་འགའ་ཞིག་དེ་ཁོ་ན་ཉིད་ཀྱི་དོན་ལ་རིམ་གྱིས་གཞུག་པའི་དོན་ནམ་དགོས་ཆེད་དུ་ནི། གདུལ་བྱ་འདུལ་བའི་ཐབས་ལ་མཁས་པའི་འཇིག་རྟེན་གྱི་མགོན་པོས། འཁོར་ལོ་དང་པོ་སོགས་མུ་གཟུགས་སོགས་ཀྱི་དངོས་པོ་རྣམས་རང་བཞིན་གྱིས་གྲུབ་པར་བསྟན་པ་ཙམ་ཡིན་གྱི་དེ་ཁོ་ན་ཉིད་དུ་གཟུགས་སོགས་དེ་དག་སྐད་ཅིག་མ་ཉིད་དུ་གྲུབ་པ་མིན་ཏེ། དེར་གྲུབ་ན་རང་བཞིན་གྱིས་གྲུབ་པའི་གཅིག་དང་དུ་མ་གང་རུང་ཡིན་དགོས་ལ། དེ་འདྲའི་གཅིག་དང་དུ་མ་ནི། གཅིག་དུ་བྲལ་གྱི་རིགས་པས་དཔྱད་ན་མ་གྲུབ་པའི་ཕྱིར་རོ། །འདིས་ནི་འདུས་བྱས་མི་རྟག་པ་སོགས་སུ་སྟོན་པའི་ལུང་དྲང་དོན་དུ་བསྟན་ནས་ངེས་དོན་ཡིན་པ་འགོག་པར་མཛད་དོ། །
\b
\qc གཉིས་པ་ལ་ལྔ། ཀུན་རྫོབ་ཏུ་ཡང་མ་གྲུབ་པ་སྤང་བ། ཚོགས་གསོག་པ་མི་འཐད་པ་སྤང་བ།ཉིང་མཚམས་སྦྱོར་བ་མི་འཐད་པ་སྤང་བ། དགེ་སྡིག་གི་རྣམ་དབྱེ་མི་འཐད་པ་སྤང་བ། འཁོར་འདས་ཀྱི་ངེས་པ་མི་འཐད་པ་སྤང་བའོ།།དང་པོ་ནི། ཀུན་རྫོབ་སོགས་རྐང་པ་ལྔས་བསྟན། དེ་ལ་གཟུགས་སོགས་འདུས་བྱས་ཀྱི་དངོས་པོ་དེ་དག་དེ་ཁོ་ན་ཉིད་དུ་སྐད་ཅིག་མར་གྲུབ་པ་མིན་ན། ཀུན་རྫོབ་ཏུ་ཡང་གཟུགས་སོགས་འདུས་བྱས་ཀྱི་དངོས་པོ་དེ་དག་སྐད་ཅིག་མ་དང་མི་རྟག་པ་ཡིན་པ་འགལ་ཏེ། འཇིག་རྟེན་ན་སྔ་དྲོའི་དུས་ན་ཡོད་པའི་དངོས་པོ་དེ་ཉིད་ཕྱི་དྲོའི་དུས་ནའང་ཡོད་པར་འདོད་ཅིང་དེ་དག་རྟག་པར་གྲགས་པའི་ཕྱིར་ཞེ་ན།འཇིག་རྟེན་ན་གཟུགས་སོགས་རྟག་པར་གྲགས་ཀྱང་། གཟུགས་སོགས་སྐད་ཅིག་མ་དང་མི་རྟག་པར་འཇིག་རྟེན་པའི་ཚད་མས་མ་གྲུབ་པར་མི་འགྱུར་ཏེ།
\b
\v 696 ཀུན་རྫོབ་གང་ཡིན་ཐམས་ཅད་འཇིག་རྟེན་རང་དགའ་བའི་བློ་ལ་ལྟོས་ནས་འཇོག་མི་དགོས་ཤིང་གཟུགས་སོགས་མི་རྟག་སོགས་བདེན་བཞིའི་ཁྱད་ཆོས་རགས་པ་བཅུ་དྲུག་འཇིག་རྟེན་པའི་རྣལ་འབྱོར་པའི་ཐ་སྙད་པའི་ཚད་མས་གྲུབ་ཅིང་རྟོགས་པས་དེ་ལ་ལྟོས་པའི་ཀུན་རྫོབ་ཡིན་པའི་ཕྱིར་ཉེས་པ་དེ་དག་མེད་དེ། །ཞེས་སོ། །
\b
\qc འོ་ན་སྐད་ཅིག་མ་དང་མི་རྟག་པ་སོགས་ཀུན་རྫོབ་ཏུ་ཡིན་ན། མི་རྟག་སོགས་བཅུ་དྲུག་མཐོང་བ་དེ་ཁོ་ན་ཉིད་མཐོང་བ་ཡིན་པར་གསུངས་པ་དང་འགལ་ཞེ་ན། མི་འགལ་ཏེ། འཇིག་རྟེན་རང་དགའ་བས་གཟུགས་སོགས་གཙང་བདེ་རྟག་བདག་སོགས་ཕྱིན་ཅི་ལོག་ཏུ་ཞེན་པ་ལ་ལྟོས་ཏེ་མི་རྟག་སོགས་སུ་མཐོང་བའང་། ཐ་སྙད་ཙམ་དུ་ཕྱིན་ཅི་མ་ལོག་པ་ཡིན་པས་དེ་ཁོ་ན་ཉིད་མཐོང་བར་བཤད་ཀྱི་དངོས་པོའི་གནས་ཚོད་ལ་ལྟོས་ཏེ། མི་རྟག་སོགས་སུ་མཐོང་བ་དེ་ཁོ་ན་ཉིད་མཐོང་བ་མིན་ཏེ། དངོས་པོའི་གནས་ཚོད་ལ་དེ་དག་རྟག་མི་རྟག་བདི་བ་དང་སྡུག་བསྔལ་སོགས་ཀྱི་མཐའ་གང་དུའང་མ་གྲུབ་པར་རང་བཞིན་གྱིས་སྟོང་པ་ཉིད་ཡིན་པའི་ཕྱིར་རོ། །
\b
\qc དེ་ལས་གཞན་དུ་འཇིག་རྟེན་ན་གཟུགས་སོགས་རྟག་པར་གྲགས་ལ། དེ་ལ་གྲགས་ཚད་ཚད་མ་ཡིན་དགོས་ན། འཇིག་རྟེན་ན་གཟུགས་སོགས་རྟག་པར་གྲགས་པའི་ཚད་མ་དེས། རྣལ་འབྱོར་པས་གཟུགས་སོགས་མི་རྟག་པར་ཚད་མས་གྲུབ་པ་ལ་གནོད་དགོས་ལ། དེ་ལྟ་ན་མི་སྡུག་པ་སྒོམ་པའི་རྣལ་འབྱོར་པས་བུད་མེད་ཀྱི་ལུས་མི་གཙང་བར་ངེས་པར་རྟོགས་པའི་བློ་དེ་ལ་བུད་མེད་ཀྱི་ལུས་གཙང་བར་ཞེན་པའི་འཇིག་རྟེན་ཆགས་ཅན་གྱི་བློ་གཞན་གྱིས་གནོད་པར་ཐལ་བའི་སྐྱོན་ཡོད་པར་འགྱུར་ན། དེ་མི་འཐད་དེ། བློ་དེ་གཉིས་ལ་ཐ་སྙད་ཙམ་དུ་ཕྱིན་ཅི་ལོག་མ་ལོག་གི་ཁྱད་ཡོད་པའི་ཕྱིར་དང་། སྤྱིར་ཡང་འདོད་ཆགས་ཀྱི་གཉེན་པོ་མི་སྡུག་པའི་ཏིང་ངེ་འཛིན་ཡིན་པས་སྤང་བྱའི་ཕྱོགས་ཀྱིས་གཉེན་པོའི་ཕྱོགས་ལ་གནོད་ཨམི་སྲིད་པའི་ཕྱིར་རོ།།
\b
\v 697 གཉིས་པ་ནི། སྒྱུ་འདྲའི་སོགས་རྐང་པ་གཉིས་ཀྱིས་བསྟན། གལ་ཏེ་རང་བཞིན་གྱིས་གྲུབ་པ་མེད་ན་སངས་རྒྱས་མཆོད་པ་སོགས་ལ་བསོད་ནམས་འབྱུང་བར་ལུང་ལས་བཤད་པ་དང་འགལ་ཏེ་བསོད་ནམས་སོགས་རང་བཞིན་གྱིས་མ་གྲུབ་པའི་ཕྱིར་ཞེས་རྩོད། འདིའང་ཡོད་ན་རང་བཞིན་གྱིས་ཡོད་དགོས་རང་བཞིན་གྱིས་མེད་ན་ཡོད་མི་ཤེས་སོ་སྙམ་པའི་རྩོད་པ་སྟེ་རྩ་ཚིག་གིས་མ་ཟིན་པའི་ཕྱོགས་སྔའི་འདོད་པའོ།།
\b
\qc དེའི་ལན་ནི། རྟོག་པས་བཏགས་ཙམ་ཐ་སྙད་དུ་གྲུབ་ཅིང་བདེན་པར་མེད་པ་སྒྱུ་འདྲའི་རྒྱལ་བ་མ་མཆོད་པས། བདེན་པར་མེད་པ་སྒྱུ་འདྲའི་བསོད་ནམས་འབྱུང་བ་ནི། དཔེ་ཇི་ལྟར་ན། ཁྱོད་ཀྱིས་རྒྱལ་བ་བདེན་པའི་དངོས་པོར་ཡོད་པ་མཆོད་པ་ལ་བསོད་ནམས་ཀྱང་བདེན་གྲུབ་འབྱུང་བར་འདོད་པ་དེ་ཇི་ལྟ་བ་བཞིན་འབྱུང་བས། དོན་ལ་བདེན་རུང་མི་བདེན་རུང་དངོས་པོ་དང་མཐུན་པའི་བསོད་ནམས་འབྱུང་ལ་ཁོ་བོ་ཅག་དབུ་མ་པ་ལ་དེས་ཆོག་གོ་ཞེས་པའོ། 
\b
\qc འདིས་ཀྱང་བསོད་ནམས་སོགས་རང་ངོས་ནས་མ་གྲུབ་ཀྱང་མིང་རྐྱང་བཏགས་ཡོད་ཙམ་ཞིག་ཡོད་པ་དེས་ཡོད་གོ་ཆོད་པའི་གནད་ཀྱིས་དེ་ལྟར་ལན་བཏབ་པ་ཡིན་ནོ།།གསུམ་པ་ནི། གལ་ཏེ་སོགས་རྐང་པ་དྲུག་གིས་བསྟན། དེ་ལ་རྐང་པ་དང་པོ་གཉིས་ཀྱིས་ཕྱོགས་སྔའི་རྩོད་ཚུལཾ་བསྟན་ཏེ། གལ་ཏེ་སེམས་ཅན་ཀྱང་རང་ངོས་ནས་མ་གྲུབ་ཅིང་བློ་ལ་སྣང་ཙམ་གྱི་བདེན་མེད་སྒྱུ་མ་དང་འདྲ་ན། སྒྱུ་མའི་རྟ་གླང་ཞིག་པ་སླར་མི་སྐྱེ་བ་ལྟར། སེམས་ཅན་ཀྱང་ཤི་ནས་ཡང་ཇི་ལྟར་སྐྱེ་བར་འགྱུར་ཏེ་སྐྱེ་མི་རིགས་སོ་ཞེ་ན།
\b
\v 698	རྐང་པ་བར་པ་གཉིས་ཀྱིས་དེའི་ལན་བསྟན་ཏེ། ལས་ཉོན་གྱིས་སྤྲུལ་པའི་སེམས་ཅན་རྣམས་ནི་ཇི་སྲིད་དུ་ཡང་སྲིད་ཕྱི་མའི་རྒྱུ་མ་རིག་པ་སོགས་ཉོན་མོངས་དང་འདུ་བྱེད་སོགས་ལས་ཀྱི་རྐྱེན་རྣམས་ཚོགས་པར་གྱུར་པ་དེ་སྲིད་དུ་སེམས་ཅན་རྣམས་སྲིད་པར་ཉིང་མཚམས་སྦྱར་ཏེ་སྐྱེ་བ་ལེན་པར་མ་ཟད། སྒྱུ་མ་མཁན་གྱིས་སྤྲུལ་པའི་སྒྱུ་མའང་ཇི་སྲིད་དུ་སྔགས་རྫས་སོགས་ཀྱི་རྐྱེན་རྣམས་ཚོགས་པར་གྱུར་ན་དེ་སྲིད་དུ་འབྱུང་བར་འགྱུར་ལ། གཉིས་ཀའང་རྐྱེན་ཚོགས་པ་དང་བྲལ་བ་ན་མི་འབྱུང་ངོ༌། །
\b
\qc ཁོ་བོ་ཅག་གི་སྒྱུ་མ་དཔེར་བྱས་པའང༌། སྒྱུ་མ་དང་སེམས་ཅན་གཉིས་བདེན་པར་གྲུབ་མ་གྲུབ་འདྲ་བར་བསྟན་པ་ཡིན་གྱི། སྒྱུ་མ་དང་སེམས་ཅན་ཕྱོགས་ཐམས་ཅད་ནས་འདྲ་བར་ཁས་མ་བླངས་ལ། དེ་ཙམ་ལའང་སྐྱོན་དེ་འཇུག་ན། ཁྱོད་ཀྱིས་ཀྱང་སྒྱུ་མ་དང་རྨི་ལམ་སོགས་བརྫུན་པར་ཁས་བླངས་པས། རྟ་གླང་གི་སྤྲུལ་གཞིའི་རྡེའུ་ཤིང་དེ་རྟ་གླང་དུ་སྣང་རུང་ན་ཁྱི་དང་བོང་བུར་ཅིའི་ཕྱིར་སྣང་མི་རུང་སྟེ་བརྫུན་པ་ཡིན་པ་ལ་ཁྱད་པར་མེད་པའི་ཕྱིར་ཞེས་བརྗོད་ནའང་རིགས་པ་མཚུངས་སོ། །
\b
\qc གལ་ཏེ་སེམས་ཅན་ཐོག་མེད་ནས་ཡོད་པས་རྒྱུན་རིང་ལ། སྒྱུ་མ་རེས་འགའ་གློ་བུར་དུ་འབྱུང་བ་རྒྱུན་ཐུང་བས་ན། སེམས་ཅན་དང་སྒྱུ་མ་གཉིས་བདེན་མི་བདེན་མཚུངས་པར་མི་འགྱུར་བའི་ཕྱིར་སྒྱུ་མ་དཔེར་མི་རུང་ངོ་ཞེ་ན། རྐང་པ་ཕྱི་མ་གཉིས་ཀྱིས་དེའི་ལན་བསྟན་ཏེ། རྒྱུན་རིང་བ་ཙམ་གྱིས་ཇི་ལྟར་ན་སེམས་ཅན་བདེན་པར་ཡོད་པ་ཡིན་ཏེ་མེད་དོ།།
\b
\qc གལ་ཏེ་རྒྱུན་རིང་ཐུང་གིས་བདེན་པར་གྲུབ་མ་གྲུབ་ཀྱི་ཁྱད་ཡོད་ན། སྒྱུ་མ་ལའང་རྒྱུན་རིང་ཐུང་དུ་མ་དང༌། རྨི་ལམ་དུའང་བསྐལ་པ་དྲན་པ་དང་། སྐད་ཅིག་དྲན་པ་ལྟ་བུ་ཡུན་རིང་ཐུངགི་ཁྱད་ཡོད་པས། དེ་དག་ལའང་བདེན་མི་བདེན་གྱི་ཁྱད་པར་འབྱེད་དགོས་ན་དེའང་མི་རིགས་ཏེ། སྒྱུ་མ་དང་རྨི་ལམ་རྒྱུན་རིང་ཐུང་གང་ཡིན་ཡང་མི་བདེན་པ་བརྫུན་པ་ཡིན་པར་འདོད་དགོས་པའི་ཕྱིར་རོ།།
\b
\v 699 བཞི་པ་ནི། སྒྱུ་མའི་སྐྱེས་བུ་སོགས་རྐང་པ་བཅུས་བསྟན། གལ་ཏེ་སེམས་ཅན་རང་བཞིན་གྱིས་མེད་པ་སྒྱུ་མ་དང་འདྲ་ན། སྒྱུ་མའི་སྐྱེས་བུ་བསད་པ་ལ་སྡིག་པ་མི་འབྱུང་བ་བཞིན་སེམས་ཅན་བསད་པ་ལའང་སྡིག་པ་མི་འབྱུང་བར་ཐལ་ལོ་ཞེ་ན། སྒྱུ་མའི་མི་དང་རྟ་གླང་སོགས་ཀྱི་སྐྱེས་བུ་བསད་པ་དང་། བརྡུངས་པ་སོགས་བྱས་པ་ལ་སྦྱོར་བའི་སྐབས་སུ་དེ་དག་ལ་མི་དང་རྟ་གླང་སོགས་སེམས་ཅན་རང་མཚན་པར་འདུ་ཤེས་ཏེ་གསོད་འདོད་ཀྱིས་མཚོན་བསྣུན་པ་སོགས་བྱས་ན་སྦྱོར་བའི་སྡིག་པ་ནི་འབྱུང་ལ། སྲོག་གཅོད་ཀྱི་དངོས་གཞི་རྫོགས་པ་ལ་གསད་བྱ་དེའི་སྲོག་གི་དབང་པོ་འགགས་པ་དགོས་ན། གསད་བྱ་རྒྱུ་མའི་སྐྱེས་བུ་དེ་ལ་སྲོག་དང་སེམས་མེད་པའི་ཕྱིར་ན་དངོས་གཞིའི་སྡིག་པ་ནི་མེད་དེ་ཞེས་པའམ། 
\b
\qc ཡང་ན་སྒྱུ་མའི་སྐྱེས་བུས་སྒྱུ་མའི་སྐྱེས་བུ་བསད་པ་སོགས་ལ་ནི་གསོད་པ་པོ་ལའང་སེམས་མེད་པའི་ཕྱིར་ན་སྡིག་པ་མེད་དེ། ཞེས་བཤད་ཀྱང་ཆོག་གོ། དེས་ན་མི་ལ་སོགས་པ་སྒྱུ་མའི་སེམས་དང་ལྡན་པ་ཡི་སྐྱེས་བུ་ལ་ཟས་གོས་སྦྱིན་པ་སོགས་ལེགས་པར་སྤྱད་པས་ཕན་བཏགས་ན་བསོད་ནམས་དང་གསོད་པ་དང་བརྡུང་བ་སོགས་ཉེས་པར་སྤྱད་པས་གནོད་པ་བྱས་ན་ནི་སྡིག་པ་ངེས་པར་འབྱུང་སྟེ་སེམས་དང་ལྡན་པ་དེའི་ཕྱིར་རོ།།
\b
\v 700 འོ་ན་སེམས་ཅན་དང་སྒྱུ་མ་གཉིས་རང་བཞིན་མེད་པར་མཚུངས་ན་སེམས་ཡོད་མེད་ཀྱི་ཁྱད་པར་འབྱུང་བ་ཇི་ལྟར་ཡིན་ཞེ་ན། སྒྱུ་མའི་སྐྱེས་བུ་སྤྲུལ་བྱེད་ཀྱི་སྔགས་དང༌། སོགས་སྒྲས་བསྟན་པ་སྤྲུལ་གཞིའི་རྡེའུ་དང་ཤིང་བུ་དང་སྒྱུ་མ་མཁན་རྣམས་ལ་སྒྱུ་མའི་སྐྱེས་བུས་སེམས་ལྡན་དུ་སྐྱེད་པའི་ནུས་པ་མེད་པའི་ཕྱིར། སྒྱུ་མའི་སྐྱེས་བུ་ལ་སེམས་ལྡན་ནི་འབྱུང་བ་ནམ་ཡང་མེད་ལ། མ་རིག་པ་དང་འདུ་བྱེད་སོགས་ལས་ཉོན་གྱི་རྒྱུ་ལས་ནི་སེམས་སྐྱེད་པའི་ནུས་པ་ཡོད་པས་དེས་བསྐྱེད་པའི་སྐྱེས་བུ་ལ་སེམས་ཡོད་པས་སེམས་ཡོད་མེད་མི་མཚུངས་པའི་རྒྱུ་མཚན་ནི་དེ་ལྟར་རྒྱུ་རྐྱེན་གྱི་ནུས་པ་མི་འདྲ་བ་ལས་ཡིན་ནོ། །
\b
\qc རྒྱུ་རྐྱེན་གྱི་དབང་གིས་དེ་གཉིས་ལ་སེམས་ཡོད་མེད་མི་འདྲ་བ་བྱུང་བར་མ་ཟད་རྫས་སྔགས་སྣ་ཚོགས་པའི་རྐྱེན་ལས་བྱུང་བ་ཡི་སྒྱུ་མ་བརྫུན་པ་དེ་ཡང་། ཁང་ཁྱིམ་དང༌། །རྟ་གླང་དང༌། སྐྱེས་པ་བུད་མེད་སོགས་སྣ་ཚོགས་པ་ཉིད་འབྱུང་བ་དེའི་ཕྱིར། རྒྱུ་རྐྱེན་སྣ་ཚོགས་པས་འབྲས་བུ་སྣ་ཚོགས་པ་སྐྱེད་པར་བྱེད་ཀྱི།
\b
\v 701 རྒྱུ་དང་རྐྱེན་གཅིག་གིས་ནི་འབྲས་བུ་ཀུན་སྐྱེད་ནུས་པ་ནི་ཡུལ་དུས་གང་ན་ཡང་ནི་ཡོད་པ་མ་ཡིན་ཏེ། ཐ་སྙད་ཙམ་དུ་རྒྱུ་དང་རྐྱེན་གྱིས་འབྲས་བུ་སྐྱེད་ཚུལ་ལ། མཛོད་ལས། །བཞི་ཡིས་སེམས་དང་སེམས་བྱུང་རྣམས། །གསུམ་གྱིས་སྙོམས་པར་འཇུག་པ་གཉིས། །གཞན་ནི་གཉིས་པོ་དག་ལས་སྐྱེས། །ཞེས་རྐྱེན་སོ་སོས་འབྲས་བུ་སོ་སོར་སྐྱེད་ཚུལ་བཤད་ལ། དོན་དམ་པར་ནི་རྐྱེན་གྱིས་འབྲས་བུ་སྐྱེད་ཚུལ་གྱི་བཏགས་དོན་བཙལ་ན་རང་ངོས་ནས་མི་སྐྱེད་པའི་ཚུལ་རྩ་ཤེའི་རྐྱེན་བརྟགས་པའི་རབ་བྱེད་ལས་གསུངས་པ་ལྟར་རོ།།
\b
\qc ལྔ་པ་ནི། གལ་ཏེ་སོགས་རྐང་པ་བརྒྱད་ཀྱིས་བསྟན། དེ་ལ་དབུ་མ་པས་དོན་དམ་པར་ཆོས་རྣམས་སྤྲོས་པ་ཐམས་ཅད་དང་བྲལ་བ་སྐྱེ་རྒ་སོགས་ཀྱིས་དབེན་པའི་རང་བཞིན་གྱིས་སྟོང་པ་དེ་རང་བཞིན་གྱི་མྱང་འདས་སམ་རང་བཞིན་རྣམ་དག་གི་མྱང་འདས་དང༌། ཀུན་རྫོབ་ཏུ་ལས་ཉོན་གྱི་དབང་གིས་གྲུབ་པའི་སྐྱེ་རྒ་སོགས་འཁོར་བར་ཁས་བླངས་པ་ལ།མདོ་སྡེ་པ་སོགས་ན་རེ། གལ་ཏེ་ཆོས་རྣམས་རང་བཞིན་གྱིས་མྱ་ངན་ལས་འདས་པ་ཡིན་ན་མྱང་འདས་ཡིན་དགོས་ཤིང༌། འཁོར་བ་རང་བཞིན་གྱིས་སྟོང་པ་དེ་དོན་དམ་པའམ་རང་བཞིན་གྱིས་མྱ་ངན་ལས་འདས་པ་ཡིན་ཀྱང་། སྐྱེ་འཆིའི་རྒྱུན་གྱི་འཁོར་བ་ཀུན་རྫོབ་ཏུ་རྒྱུན་མི་འཆད་པར་འཁོར་ན།འཁོར་འདས་གཉིས་མི་འགལ་ཞིང་དོན་དམ་པའི་མྱང་འདས་ཐོབ་ཀྱང་འཁོར་བ་ལྡོག་པར་མི་འགྱུར་ལ། །
\b
\v 702 དེ་ལྟ་ན་སེམས་ཅན་དུ་མ་ཟད་སངས་རྒྱས་ཀྱང་ནི་སླར་འཁོར་བར་འཁོར་བར་འགྱུར་བས་བྱངཆུབ་ཐོབ་ནས་སྐྱེ་འཆིའི་རྒྱུན་གྱི་འཁོར་བ་རྒྱུན་འཆད་པའི་དོན་དུ་བྱང་ཆུབ་སེམས་དཔའ་རྣམས་ཀྱིས་རྒྱལ་སྲས་ཀྱི་༌་སྤྱོད་པ་ལ་བསླབ་པས་ཅི་ཞིག་བྱ་སྟེ་དོན་མེད་པར་ཐལ་བའི་ཕྱིར་རོ་ཞེ་ན། སྐྱོན་མེད་དེ་ཁྱེད་ཅག་གི་རྩོད་པ་དེ་ནི། རང་བཞིན་རྣམ་དག་གི་མྱང་འདས་དང་གློ་བུར་རྣམ་དག་གི་མྱངའདས་གཉིས་ཀྱི་ཁྱད་མ་ཕྱེ་བས་རྩོད་པར་འདུག་སྟེ།རང་བཞིན་གྱིས་མྱང་འདས་ནི། ལམ་བསྒོམས་པ་དང་གཉེན་པོས་སྤང་བྱ་སྤངས་པ་ལ་མ་ལྟོས་པར་ཆོས་ཐམས་ཅད་ཀྱི་རང་བཞིན་ནམ་ཆོས་ཉིད་ཡིན་པས་དེ་ཡིན་ན་མྱང་འདས་མཚན་ཉིད་པ་ཡིན་མི་དགོས་ལ། གློ་བུར་དྲི་བྲལ་གྱི་མྱང་འདས་ནི་གཉེན་པོ་མཐོང་སྒོམ་གྱི་ལམ་གོམས་པའི་སྟོབས་ཀྱིས་མཐོང་སྤང་དང་སྒོམ་སྤང་སྤངས་པའི་ཆ་ནས་སྐྱེ་འཆིའི་རྒྱུན་གྱི་འཁོར་བ་རྒྱུན་ཆད་པ་ལས་ཐོབ་དགོས་སོ། །
\b
\v 703 དེས་ན་མ་རིག་པ་དང་འདུ་བྱེད་སོགས་ལས་ཉོན་གྱི་རྐྱེན་རྣམས་གཉེན་པོ་ལམ་བསྒོམས་པའི་སྟོབས་ཀྱིས་རྒྱུན་ནི་མ་ཆད་ན། རང་བཞིན་གྱིས་མྱ་ངན་ལས་འདས་པ་ཡིན་ཀྱང༌། ཀུན་འབྱུང་ལས་ཉོན་གྱི་དབང་གིས་སེམས་ཅན་རྣམས་འཁོར་བར་འཁོར་བར་མ་ཟད། སྔགས་རྫས་སོགས་ཀྱི་རྐྱེན་རྣམས་རྒྱུན་མ་ཆད་པར་ཚོགས་པ་ན། སྒྱུ་མའངལྡོག་པར་མི་འགྱུར་གྱི། མ་རིག་པ་སོགས་ཀྱི་རྐྱེན་རྣམས་ལམ་བསྒོམས་སྟོབས་ཀྱིས་རྒྱུན་ནི་ཆད་དེ་གློ་བུར་དྲི་བྲལ་གྱི་མྱང་འདས་ཐོབ་པ་ན། །འཁོར་བ་དོན་དམ་པར་མི་འབྱུང་བར་མ་ཟད་ཐ་སྙད་ཀུན་རྫོབ་ཏུ་ཡང་མི་འབྱུང་ངོ་ཞེས་མྱང་འདས་གཉིས་ཀྱི་ཁྱད་ཕྱེ་ནས་ལན་གདབ་པར་བྱའི།སངས་རྒྱས་མི་འཁོར་སེམས་ཅན་འཁོར་ཞེས་སངས་རྒྱས་དང་སེམས་ཅན་གྱི་ཁྱད་ཕྱེ་ནས་ལན་འདེབས་མི་རིགས་ཏེ། སངས་རྒྱས་མི་འཁོར་སེམས་ཅན་འཁོར་བར་ཕྱི་རྒོལ་གྱིས་ཀྱང་འདོད་པས་སོ་གསུངས། །
\b
\qc སེམས་ཙམ་པའི་འདོད་པ་བྱེ་བྲག་ཏུ་དགག་པ། གཉིས་པ་སེམས་ཙམ་པའི་འདོད་པ་བྱེ་བྲག་ཏུ་དགག་པ་ལ་གཉིས། འདོད་པ་བརྗོད་པ། དེ་དགག་པའོ།། །དང་པོ་ནི། གང་ཚེ་སོགས་རྐང་པ་གཉིས་ཀྱིས་བསྟན། དེ་ལ་སེམས་ཙམ་པ་ན་རེ། གལ་ཏེ་ཕྱི་ནང་གི་ཆོས་ཐམས་ཅད་བདེན་མེད་སྒྱུ་མ་ལྟ་བུ་ཡིན་པ་གང་གི་ཚེ། ཡུལ་སྒྱུ་མ་ལྟ་བུ་འཛིན་པའི་ཡུལ་ཅན་གྱི་ཤེས་པ་འཁྲུལ་པའང་བདེན་པར་ཡོད་པ་མིན་པ་དེ་ལྟ་ན་ཡུལ་འཛིན་གྱི་ཤེས་པ་མེད་པར་འགྱུར་བས་ཡུལ་སྒྱུ་མ་ལྟ་བུ་ཡང་ཤེས་པ་གང་གིས་དམིགས་པར་འགྱུར་ཏེ་མི་འགྱུར་བས་ཡུལ་སྒྱུ་མ་ལྟ་བུའང་མེད་པར་ཐལ་ལོ་ཞེས་རྩོད་དོ། །ཟིན་བྲིས་དང་འགྲེལ་པ་འགའི་ཚིག་དང་བསྟུན་ན་འདིའི་རྐང་པ་དང་པོ་ལ་གལ་ཏེ་འཁྲུལ་པའང་ཞེས་ཡོད་པར་མངོན་ནོ།།ག
\b
\v 704 ཉིས་པ་ལ་བཞི། མགོ་མཚུངས་ཀྱི་རིགས་པས་དགག་པ། དེའི་ལན་དགག་པ། སེམས་ལས་སྒྱུ་མ་དེ་ཉིད་དང་གཞན་དུ་བརྗོད་དུ་མེད་པ་དགག་པ། བཏགས་ཡོད་རྣམས་དངོས་པོ་བདེན་གྲུབ་ཀྱི་སྟེནཱ་ཅན་དུ་འདོད་པ་དགག་པའོ།།དང་པོ་ནི། གང་ཚེ་སོགས་རྐང་པ་གཉིས་ཀྱིས་བསྟན། གང་དེ་ཚེ་སེམས་ཙམ་པ་ཁྱོད་ཀྱིས་ཕྱི་དོན་མི་འདོད་ཅིང་ནང་གི་རྣམ་ཤེས་བདེན་གྲུབ་ཏུ་འདོད་མོད། འོན་ཀྱང་ཁྱོད་ཀྱིས་གཟུགས་སོགས་ཕྱི་རོལ་གྱི་དོན་དུ་སྣང་བ་འདི་རྣམས་སྣང་བ་ལྟར་གྲུབ་པརའདོད་ན་ཕྱི་དོན་ཡོད་པར་འགྱུར་ཏེ། ཕྱི་རོལ་དོན་དུ་སྣང་ལ་སྣང་བ་ལྟར་གྲུབ་པའི་ཕྱིར། 
\b
\qc སྣང་བ་ལྟར་མ་གྲུབ་པར་འདོད་ན་གཟུགས་སོགས་བདེན་པར་མ་གྲུབ་པར་འགྱུར་བས་ཁྱོད་ཀྱི་ལུགས་ལ་གཟུགས་སོགས་གཏན་མེད་དུ་འགྱུར་དགོས་ལ། གཟུགས་སོགས་གཟུང་བྱ་དོན་དུ་སྣང་བ་སྒྱུ་མ་ལྟ་བུ་ཉིད་མེད་ནའང་དེ་ཚེ་ཡུལ་ཅན་གྱི་ཤེས་པས་གཟུང་བྱ་ཅི་ཞིག་དམིགས་ཏེ་དམིགས་བྱ་སྒྱུ་མ་ལྟ་བུའི་གཟུགས་སོགས་མེད་པའི་ཕྱིར་རོ།།
\b
\qc གཉིས་པ་ལ་གཉིས། སྔ་མའི་ལན་དགག་པ། དྲིས་པའི་ལན་གྱི་རང་རིག་དགག་པའོ། །དང་པོ་ནི། གལ་ཏེ་སོགས་རྐང་པ་བཞིས་བསྟན། དེ་ལ་སེམས་ཙམ་པ་ན་རེ། གལ་ཏེ་གཟུགས་སོགས་ཕྱི་རོལ་ཀྱི་དོན་དུ་སྣང་བ་ལྟར་གྱི་ཕྱི་རོལ་གྱི་དོན་དེ་ཉིད་དུ་མེད་ཀྱང་། ཡོད་ཚུལ་དེ་ལས་གཞན་དུ་ཡོད་དེ་ཕྱི་རོལ་གྱི་གཟུགས་སོགས་ཀྱི་རྣམ་པ་དེ་ནི། ནང་གི་མིག་གི་རྣམ་ཤེས་སོགས་རང་རང་གི་ཡུལ་ཅན་གྱི་སེམས་ཉིད་ཀྱི་རྫས་སམ་རང་བཞིན་ཡིན་ནོ་ཞེས་ཟེར།
\b
\v 705 དེ་དགག་པ་ནི། གང་གི་ཚེ་ཡུལ་ཅན་གྱི་སེམས་དེ་ཉིད་ཡུལ་སྒྱུ་མ་ལྟ་བུའི་གཟུགས་སོགས་ཀྱི་རང་བཞིན་དུ་སྣང་བ་ཡིན་ན་དེ་ཡི་ཚེ་ཡུལ་དང་བྲལ་བའི་ཤེས་པ་གང་ཞིག་བློ་གང་གིས་མཐོང་སྟེ་མཐོང་བྱེད་མ་གྲུབ་པའི་ཕྱིར་ཞེས་པའམ། ཡང་ན་ཡུལ་གང་ཞིག་ཡུལ་ཅན་གང་གིས་མཐོང་སྟེ་མཐོང་བྱ་མཐོང་བྱེད་སོ་སོར་མ་གྲུབ་པའི་ཕྱིར་ཞེས་པའོ། །
\b
\qc གཉིས་པ་ལ་གསུམ། ལུང་གིས་དགག་པ། རིགས་པས་དགག་པ། རང་རིག་གི་སྒྲུབ་བྱེད་དགག་པའོ།།དང་པོ་ནི། འཇིག་རྟེན་སོགས་རྐང་པ་བཞིས་བསྟན། དེ་ལ། དེ་ཚེ་གང་ཞིག་གང་གིས་མཐོང་། ཞེས་དྲིས་པ་ན། རང་རིག་འདོད་མཁན་སེམས་ཙམ་པ་སོགས་ན་རེ། ཤེས་པ་འདི་ལ་ཁ་ཕྱིར་ཕྱོགས་པ་གཟུང་བའི་རྣམ་པ་ཅན་དང༌། ཁ་ནང་ཁོ་ནར་ཕྱོགས་པ་འཛིན་པའི་རྣམ་པ་ཅན་གཉིས་ཡོད་པའི་སྔ་མ་གཞན་རིག་གི་ཤེས་པ་དང༌། ཕྱི་མ་རང་རིག་ཡིན་པས་དེས་ཤེས་པ་ཐམས་ཅད་ལ་དམིགས་ཏེ། དེའང་སྔོ་འཛིན་ལྟ་བའི་ཤེས་པ་རང་ཉིད་ཀྱི་སྟེང་དུ་ཡུལ་སྡེ་སོགས་འཇལ་བ་ལ་ལྟོས་མེད་དུ་སྔོ་འཛིན་རང་ཉིད་ལ་གཉིས་སྣང་ནུབ་པའི་སྒོ་ནས་རང་ཉིད་ཉམས་སུ་མྱོང་མཁན་གྱི་རང་རིག་ཡོད་དོ་ཞེས་འདོད། དེ་མི་འཐད་དེ། འཇིག་རྟེན་གྱི་ནི་མགོན་པོས་ཀྱང་གཙུག་ན་རིན་པོ་ཆེས་ཞུས་པའི་མདོ་སོགས་ལས་ཁྱོད་འདོད་པ་ལྟར་གྱི་སེམས་རང་ཉིད་ཀྱིས་གཉིས་སྣང་ནུབ་པའི་ཚུལ་གྱིས་སེམས་རང་ཉིད་ནི་མི་མཐོང་ཞེས་གསུངས་ཏེ་
\b
\v 706 ཇི་ལྟར་ན་རལ་གྲིའི་སོ་ནི་རང་ལ་རང་གཅད་བྱ་གཅོད་བྱེད་ཐ་དད་དུ་མ་གྲུབ་པས་ཇི་ལྟར་ཏེ་དཔེར་ན་མི་གཅོད་པ་དེ་བཞིན་དུ་ཡིད་ཀྱིས་ཀྱང་ཡིད་རང་ཉིད་ཕྱོགས་སྔ་མ་དག་གིས་འདོད་ཚུལ་ལྟར་མི་མཐོང་ངོ་ཞེས་སོ། །དེ་ལྟར་ཡང་མདོ་དེ་ལས། གལ་ཏེ་དམིགས་པ་ཡང་གཞན་ལ་སེམས་ཀྱང་བཞན་ན་སེམས་དེ་གཉིས་སུ་འགྱུར་རོ།།འོན་ཏེ་དམིགས་པ་གང་ཡིན་པ་དེ་ཉིད་སེམས་ཡིན་ན་སེམས་ཀྱིས་སེམས་ཇི་ལྟར་མཐོང་བར་འགྱུར་ཏེ་འདི་ལྟ་སྟེ། །དཔེར་ན་རལ་གྲིའི་སོ་དེ་ཉིད་ཀྱིས་རལ་གྲིའི་སོ་དེ་ཉིད་གཅད་པར་མི་ནུས་པ་དང༌། །ཞེས་སོགས་གསུངས། 
\b
\qc དེ་བཞིན་དུ་ལང་གཤེགས་ལས་ཀྱང་། ཇི་ལྟར་རལ་གྲི་རང་གི་སོ། །གཅོད་པར་མི་བྱེད་སོར་མོ་ནི། །རང་ལ་རེག་པར་མི་བྱེད་ལྟར། །རང་རིག་སེམས་ཀྱང་དེ་བཞིན་ནོ། །ཞེས་གསུངས་སོ། །སྤྱིར་སེམས་ཀྱིས་སེམས་མཐོང་བ་ཙམ་ལ་སྐྱོན་བརྗོད་དེ་ལྟར་མཛད་པ་མིན་གྱི། རང་རིག་འདོད་མཁན་རྣམས་ཀྱིས་འཛིན་རྣམ་ཡན་གར་བ་རིག་བྱ་རིག་བྱེད་ཀྱི་ལྡོག་པ་ཙམ་ཡང་ཐ་དད་པའི་རྣམ་པ་ཅུང་ཟད་ཀྱང་མེད་པའི་གཅིག་ཏུ་ཁས་བླངས་པས་དེ་ལྟ་ན་རལ་གྲིའི་སོས་རང་གིས་རང་གཅོད་པར་ཐལ་བ་དང༌། གཞལ་བྱ་ལ་ལྟོས་མེད་དུ་ཚད་མས་གཞལ་བྱ་འཇལ་བར་ཐལ་བ་སོགས་ཀྱིས་དགག་པ་མཛད་རོ།།
\b
\v 707 གཉིས་པ་ལ་གཉིས། དཔེ་དགག་པ། དོན་དགག་པའོ།།དང་པོ་ལ་གཉིས། མར་མེའི་དཔེ་དགག་པ། ཤེལ་གྱི་དཔེ་དགག་པའོ། །དང་པོ་ནི། ཇི་ལྟར་སོགས་རྐང་པ་བཞིས་བསྟན། དེ་ལ་ཕྱོགས་སྔ་མ་དག་ན་རེ། རང་རིག་ཡོད་དེ། དཔེ་ཇི་ལྟར་ན་མར་མེ་ནི། རང་གི་དངོས་པོ་དང་གཞན་གྱི་དངོས་པོ་གཉིས་ཀ་ཡང་དག་པར་གསལ་བར་བྱེད་པ་བཞིན་དུ་ཤེས་པས་ཀྱང་རང་དང་གཞན་གཉིས་ཀ་རིག་པར་བྱེད་དོ་ཞེ་ན། དེ་ནི་དཔེ་མ་གྲུབ་པས་མི་འཐད་དེ། ཇི་ལྟར་ན། མར་མེ་རང་གིས་རང་གསལ་བར་བྱ་བ་མིན་ཏེ། མར་མེ་གསལ་མི་དགོས་ཤིང་དགོས་ནའང་གསལ་མི་ནུས་པའི་ཕྱིར་རོ། །
\b
\qc མར་མེ་གསལ་མི་དགོས་པའི་རྒྱུ་མཚན་གང་གི་ཕྱིར་ན་མར་མེ་སྔར་བསལ་བྱ་མུན་པའི་རྫས་གཞན་གྱིས་བསྒྲིབས་མ་མྱོང་བས་མར་མེ་མུན་ཁུང་གི་བུམ་པ་ལྟ་བུའི་བསལ་རྒྱུའི་མུན་པ་མེད་པའི་ཕྱིར་ཏེ་རྩོད་བཟློག་ལས། སྨྲས་པ་དེ་ནི་མི་མཐུན་ཏེ། །མུན་ཁུང་ནང་གི་བུམ་པ་ལྟར། །དེ་ལ་མ་དམིགས་མ་མཐོང་བས།། མེ་ནི་རང་གཞན་གསལ་བྱེད་མིན། །ཞེས་གསུངས། ཡང་ན་མར་མེས་རང་གསལ་དགོས་ན། །མུན་པས་ཀྱང་རང་ཉིད་བསྒྲིབས་དགོས་ལ། དེ་མི་རིགས་ཏེ། གང་གི་ཕྱིར་ན་མུན་པ་མུན་གྱིས་བསྒྲིབས་པ་མེད་པའི་ཕྱིར། གལ་ཏེ་མུན་པ་ལ་མུན་པས་བསྒྲིབས་ན་བུམ་པ་གོས་ཀྱིས་བསྒྲིབས་ན་བུམ་པ་མི་མཐོང་བ་བཞིན་དུ། མུན་པའང་མི་མཐོང་བར་ཐལ་ལོ།།
\b
\qc དེ་ལྟར་ཡང་རྩ་ཤེ་ལས། མར་མེ་རང་དང་གཞན་གྱི་དངོས། །གལ་ཏེ་སྣང་བར་བྱེད་འགྱུར་ན། །མུན་པའང་རང་དང་གཞན་གྱི་དངོས། །བསྒྲིབས་པར་གྱུར་པ་ཐེ་ཚོམ་མེད། །ཅེས་གསུངས་པ་ལྟར་བཤད་དོ། །གཞན་ཡང་མར་མེ་གསལ་བྱེད་གཞན་གྱིས་གསལ་མི་ནུས་ཏེ། གཞན་གྱི་མུན་པ་སེལ་བྱེད་མར་མེ་ཡིན་ལ། དེའང་གཞན་གྱིས་གསལ་དགོས་ན་གསལ་བྱེད་གང་གིས་ཀྱང་གསལ་མི་ནུས་ཤིང་ནུས་ནའང་ཐུག་མེད་དུ་འགྱུར་རོ།།གཉིས་པ་ནི། ཤེལ་བཞིན་སོགས་རྐང་པ་དྲུག་གིས་བསྟན།
\b
\v 708 ཡང་ཕྱོགས་སྔ་མ་དག་གིས་རང་རིག་སྒྲུབ་བྱེད་ཀྱི་དཔེ་ནི། ཤེལ་བཞིན་ཏེ་ཞེས་འགོད་དེ། ཤེལ་གྱི་གོང་བུ་དཀར་པོ་ཉིད་སྔོན་པོ་ཉིད་དུ་སྣང་བ་ནི་གཞི་རས་སྔོན་པོའི་སྟེང་དུ་བཞག་པའམ་ཚོན་སྔོན་པོ་དང་འཕྲད་པ་ལྟ་བུའི་རྐྱེན་གྱིས་སྔོ་ཉིད་དུ་སྣང་བ་གཞན་ལ་ལྟོས་ནས་ཡིན་གྱི་རང་གི་ངོ་བོ་ཉིད་ཀྱིས་སྔོན་པོར་གྲུབ་པ་མིན་ལ། བཻཌཱུརྱའི་སྔོན་པོ་ཉིད་ནི་རང་གི་དོ་བོ་ཉིད་ཀྱིས་སྔོན་པོར་གྲུབ་པ་ཡིན་གྱི་རྐྱེན་གཞན་ལ་ལྟོས་པ་ཡོད་པ་མ་ཡིན་པ་དེ་བཞིན་དུ། གཟུགས་སོགས་འགའ་ཞིག་ནི་རང་རིག་བྱེད་གཞན་རིག་གི་ཤེས་པ་གཞན་ལ་ནི་ལྟོས་པ་དང་། །
\b
\qc ཤེས་པ་ནི་རང་གིས་རང་རིག་པ་ཡིན་པས་རིག་བྱེད་གཞན་ལ་ལྟོས་པ་མེད་པ་ཡང་མཐོང་ངོ་ཞེ་ན། བ་ཌུརྱའི་སྔོན་པོ་རྒྱུ་གཞན་ལ་ལྟོས་མི་དགོས་པ་མི་འཐད་དེ། དེའང་རྒྱུ་རྐྱེན་གཞན་གྱི་དབང་གིས་སྔོན་པོར་སྐྱེས་པ་ཡིན་གྱི། དེའི་སྔོ་ཉིད་རྒྱུ་རྐྱེན་གཞན་ལས་སྐྱེས་པ་མིན་པ་ལ་སྔོན་པོར་དེ་བདག་རང་གིས་བདག་ཉིད་བྱས་པ་མེད་དེ་ཞེས་པའམ། སྔོན་པོ་དེ་བདག་གིས་བདག་ཉིད་སྔོན་པོའི་བདག་ཉིད་དུ་བྱས་པ་མེད་དེ། འདུས་བྱས་ཡིན་ན་རྒྱུ་རྐྱེན་གཞན་ལ་ལྟོས་དགོས་པས་ཁྱབ་པས་སོ། །འདིར་རྩ་ཚིག་ལསྔོན་པོར་དེ། ཞེས་དང༌། སྔོན་པོ་དེ། ཞེས་དང༌། སྔོན་པོ་དེར་ཞེས་དང་། བདག་གིས་བདག་ཉིད་ཅེས་དང་། བདག་གི་བདག་ཉིད་ཅེས་མི་འདྲ་བ་ཡོད་པར་མངོན།
\b
\v 709 གཉིས་པ་དོན་དགག་པ་ནི། མར་མེ་སོགས་རྐང་པ་བརྒྱད་ཀྱིས་བསྟན། དེ་ལ་མར་མེ་ནི་རང་གིས་རང་གསལ་བར་མི་བྱེད་མོད་ཀྱང་གསལ་བར་བྱེད་དོ་ཞེས་མར་མེ་ལས་རྫས་གཞན་གྱི་ཤེས་པས་ཤེས་ཏེ་ཞེས་པའམ། མར་མེ་ནི་རང་གིས་རང་མི་གསལ་ཡང་དངོས་པོ་གཞན་གསལ་བར་བྱེད་དོ་ཞེས་རྫས་གཞན་པའི་ཤེས་པས་ཤེས་ནས་དེ་སྐད་བརྗོད་པར་བྱེད་ན། བློ་ནི་རང་གིས་རང་གསལ་བ་ཉིད་ཡིན་ནོ་ཞེས་བློ་གང་གིས་ཤེས་ནས་དེ་སྐད་བརྗོད་པར་བྱེད་དེ་མི་རིགས་སོ། །བློ་རྫས་གཞན་གྱིས་ཤེས་ན་ཐུག་མེད་དུ་འགྱུར་བའི་སྐྱོན་ཡོད་པར་རྒོལ་སྔ་ཕྱི་གཉིས་ཀས་འདོད་ལ།
\b
\v 710 རང་གིས་རང་ཤེས་སོ་སྙམ་ན་དེ་འདྲའི་རང་རིག་བཀག་པས་མི་འཐད་ལ། གང་གི་ཚེ་རང་གཞན་འགས་ཀྱང་ཤེས་པའམ་མཐོང་བ་མིན་ན། །དེ་འདྲའི་ཁྱད་གཞིའི་ཤེས་པ་ཁྱོད་ཀྱིས་ཚད་མས་མ་གྲུབ་པར་ཐལ་བའི་སྐྱོན་འཇུག་ལ། དེ་ལྟ་ན་དེའི་ཁྱད་ཆོས་གསལ་བའམ་ནི་མི་གསལ་བ་ཞེས་དེ་འདྲའི་ཁྱད་པར་ལ་དཔྱོད་པ་ནི་ཁྱད་གཞི་མོ་གཤམ་གྱི་བུ་མོ་མི་སྲིད་ན། ཁྱད་ཆོས་མོ་གཤམ་གྱི་བུ་མོའི་འགྱིང་བག་སྟེ་རྣམ་འགྱུར་བརྗོད་པ་དོན་མེད་པ་བཞིན་དུ།སྔ་མ་དེ་འདྲའི་ཁྱད་པར་ནི་བརྗོད་ཀྱང་དོན་མེད་པ་ཉིད་དོ། །
\b
\v 711 གལ་ཏེ་བློ་རྫས་གཞན་གྱིས་མ་གྲུབ་པར་ཕྱི་རྒོལ་གྱིས་ཁས་བླངས་ཤིང༌། ཤེས་པ་རང་གིས་རང་རིག་པ་མ་གྲུབ་པར་དབུ་མ་པས་བསྒྲུབས་པའི་ཚེ་རང་གཞན་འགས་ཀྱང་མི་མཐོངན་དེ་འདྲའི་ཤེས་པ་ཚད་མས་མ་གྲུབ་པར་ཐལ་བའི་སྐྱོན་ཕྱི་རྒོལ་ལ་འཇུག་ན། ཤེས་པ་རང་གིས་རང་མ་གྲུབ་པར་དབུ་མ་པས་ཁས་བླངས་ཤིང༌། ཤེས་པ་རྫས་གཞན་གྱིས་མ་གྲུབ་པར་དངོས་སྨྲ་བས་བསྒྲུབས་པ་ནའང་སྐྱོན་དེ་ལྡོག་ནས་དབུ་མ་པ་ལ་འཇུག་གོ་སྙམ་ན། སྐྱོན་མེད་དེ། ཕྱི་རྒོལ་དངོས་སྨྲ་བས་གསལ་བ་ལ་རང་གིས་གསལ་བ་དང་གཞན་གྱིས་གསལ་བ་གང་རུང་གིས་ཁྱབ་པ་ཁས་བླངས་པས་སྐྱོན་དེ་འཇུག་ལ། དབུ་མ་པས་མར་མེ་ལྟ་བུ་མ་བརྟགས་པར་ཐ་སྙད་ཙམ་དུ་གསལ་བ་ཡིན་པར་འདོད་ཀྱང་བརྟགས་ནས་རང་གིས་གསལ་བ་དང་གཞན་གྱིས་གསལ་བ་གང་དུའང་ཁ་ཚོན་མ་བཅད་པས་སྐྱོན་དེ་མི་འཇུག་གོ །
\b
\qc གསུམ་པ་རང་རིག་གི་སྒྲུབ་བྱེད་དགག་པ་ལ་གསུམ། རང་རིག་མེད་ཀྱང་དྲན་པ་སྐྱེ་བའི་དཔེ།རང་རིག་གི་སྒྲུབ་བྱེད་གཞན་དགག་པ། རང་རིག་མེད་ན་གཞན་རིག་མི་འཐད་པར་སྨྲ་བ་དགག་པའོ།།དང་པོ་ནི། གལ་ཏེ་སོགས་རྐང་པ་བཞིས་བསྟན། དེ་ལ་ཕྱི་རྒོལ་ན་རེ། གལ་ཏེ་རང་རིག་ཡོད་པ་མིན་ན། ཕྱིས་ཀྱི་དྲན་ཤེས་ཀྱིས་སྔར་གྱི་རྣམ་ཤེས་དྲན་པར་ཇི་ལྟར་འགྱུར་ཏེ་མི་འགྱུར་རོ་ཞེས་དྲན་པའི་རྟགས་ཀྱིས་རང་རིག་སྒྲུབ་པར་བྱེད་དོ། །
\b
\qc སྒྲུབ་ཚུལ་ཡང༌། རང་རིག་ཡོད་དེ། ཕྱིས་ཀྱི་དྲན་པ་ཡོད་པའི་ཕྱིར་ཞེས་དྲན་པ་རྟགས་སུ་བཀོད་ནས་རང་རིག་དངོས་ཀྱི་བསྒྲུབ་བྱར་བྱེད་པ་མ་ཡིན་གྱི། མྱོང་བ་ཡོད་དེ་དྲན་པ་ཡོད་པའི་ཕྱིར་ཞེས་དྲན་པའི་རྟགས་ཀྱིས་མྱོང་བ་ཡོད་པར་སྒྲུབ་ལ། མྱོང་བ་ལ་གཞན་མྱོང་རིགས་པས་ཁེགས་པས། རང་མྱོང་ཡོད་པར་གྲུབ་ལ། དེ་ཉིད་རང་རིག་ཡིན་ནོ་ཞེས་སྒྲུབ་བོ། །
\b
\qc དེའང་སྔོ་འཛིན་མིག་ཤེས་ཀྱིས་སྔོན་པོ་མཐོང་བའི་ཕྱིས་སུ་ངས་སྔར་སྔོན་པོ་མཐོང་ཞེས་ཡུལ་ཡུལ་ཅན་གཉིས་ཀ་དྲན་པར་འགྱུར་ལ། ཡུལ་དྲན་པ་ནི་ཡུལ་མྱོང་བས་ཡིན་ལ་ཡུལ་མྱོང་མཁན་ནི་སྔོ་འཛིན་ཡིན་ཞིང་། ཡུལ་ཅན་དྲན་པ་ནི་ཡུལ་ཅན་མྱོང་བས་ཡིན་ལ་ཡུལ་ཅན་མྱོང་མཁན་ནི་རང་རིག་ཡིན་ནོ་ཞེས་ཟེར། །
\b
\qc དེ་དག་གི་དོན་བསྡུ་ན། ཕྱོགས་སྔ་མ་ན་རེ། སྔོ་འཛིན་དབང་པོའི་མངོན་སུམ་ཆོས་ཅན། ཕྱིས་ཀྱི་ཤེས་པས་ཁྱོད་དྲན་པ་མི་སྲིད་པར་ཐལ། ཁྱོད་ཉམས་སུ་མྱོང་བའི་རང་རིག་མེད་པའི་ཕྱིར། ཞེས་པ་སྒྲུབ་བྱེད་འཕེན་པའི་ཐལ་འགྱུར་ཡིན་ལ། །འཕེན་ཚུལ་ཡང་། སྔོ་འཛིན་དབང་པོའི་མངོན་སུམ་ཆོས་ཅན། ཁྱོད་ཉམས་སུ་མྱོང་བའི་རང་རིག་ཡོད་དེ། ཕྱིས་ཀྱི་ཤེས་པས་ཁྱོད་དྲན་པ་ཡོད་པའི་ཕྱིར་ཞེས་པ་སྟེ། དེ་ནི་སྔ་མའི་ཐལ་འགྱུར་དེའི་བཟློག་དོན་ཡིན་ཏེ། སྔ་མའི་རྟགས་བཟློག་ནས་འདིར་དམ་བཅའ་དང་། སྔ་མའི་དམ་བཅའ་བཟློག་ནས་འདིར་རྟགས་སུ་བྱས་པའི་ཕྱིར། དེ་འདྲའི་ཐལ་བ་དང་དེའི་བཟློག་པ་གཉིས་ཀ་ལ་འདིར་ནི་ཁྱབ་མེད་ཀྱི་ལན་འདེབས་པ་ཡིན་ནོ།།
\b
\qc རང་ལུགས་ལ་རང་རིག་མེད་ཀྱང་དྲན་པ་སྐྱེ་ཚུལ་ནི། ཁྱོད་འདོད་པ་དེ་ལྟ་བུའི་རང་རིག་ནི་ཐ་སྙད་དུའང་མེད་པས། སྔོ་འཛིན་མིག་ཤེས་ལྟ་བུས་རང་གིས་རང་མ་མྱོང་ཡང་ཕྱི་ནས་དྲན་པ་སྐྱེ་བའང་མི་འགལ་ཏེ། ཡུལ་ཅན་སྔོ་འཛིན་ལས་དོན་གཞན་ཡུལ་སྔོན་པོ་མྱོང་བ་ལས་དྲན་པ་སྐྱེ་ལ། དེའི་ཚེ་ཡུལ་ཅན་སྤངས་ནས་ཡུལ་ཁོ་ན་དྲན་པ་མིན་གྱི། སྔར་ངས་སྔོན་པོ་མཐོང་ཞེས་ཡུལ་དང་ཡུལ་ཅན་འབྲེལ་བ་དྲན་པ་ལས། ཡུལ་ཅན་དྲན་པའང་སྐྱེ་བར་འགྱུར་གྱི་ཡུལ་ཅན་རང་གིས་ཉམས་སུ་མྱོང་བའི་རྒྱུ་མཚན་གྱིས་དྲན་པ་མིན་ནོ། །
\b
\qc དེ་ལྟ་ན་གཞན་དྲན་པས་གཞན་དྲན་པ་ཧ་ཅང་ཐལ་སྙམ་ན། འབྲེལ་བ་ལས་ཞེས་པའི་ཚིག་གི་ནུས་པས་དེ་ལྟར་ཐལ་བའི་སྐྱོན་སྤོང་ཡང་བསྟན་ཏེ། ཡུལ་ཡུལ་ཅན་ཁྱད་གཞི་ཁྱད་ཆོས་ཀྱི་འབྲེལ་བ་ཡོད་པ་ལས། ཡུལ་དྲན་པས་ཡུལ་ཅན་དྲན་པ་སྐྱེ་བའང་མི་འགལ་ཞེས་པའོ། །དེས་ན་འདིའི་འབྲེལ་བ་ནི་རྒྱུད་གཅིག་ཏུ་འབྲེལ་བ་དང་སྔ་ཕྱིའི་འབྲེལ་བ་ཙམ་ལ་མི་བྱ་བར། ཡུལ་ཡུལ་ཅན་ཕན་ཚུན་སྦྲགས་པའི་དོན་ནམ་འབྲེལ་བ་ལ་བྱ་དགོས་གསུངས། 
\b
\qc རང་གིས་རང་མ་མྱོང་ཡང་དྲན་ཚུལ་ནི། དཔེར་ན་དགུན་གྱི་དུས་སུ་བྱི་བས་འཆོས་པ་ན། སོ་བཏབ་པའི་རེག་བྱ་མྱོང་ཡང་དག་ཞུགས་པ་མ་མྱོང་ལ། ཕྱིས་འབྲུག་གི་སྒྲ་ཐོས་པ་ན་སྔར་གྱི་བྱི་བའི་དུག་གི་ནུས་པ་ལངས་ཏེ་སྡུག་བསྔལ་བའི་ཚེ། སྔར་བྱི་བས་འཆོས་པའི་ཚེ་དུག་ཞུགས་པ་ཡིན་པར་འདུག་སྙམ་དུ་དྲན་པ་བཞིན་ཡིན་ནོ།།
\b
\qc དཔེ་དོན་སོ་སོར་སྦྱར་ན། སྔོ་འཛིན་གྱིས་ཡུལ་སྔོན་པོ་མྱོང་བ་ནི་བྱི་བས་ཟླུགས་པའི་ཚེ་དེའི་རེག་བྱ་མྱོང་བ་དང་འདྲ། སྔོ་འཛིན་རང་གིས་རང་མ་མྱོང་བ་ནི་རྒྱུགས་པའི་ཚེ་དུག་མ་མྱོང་བ་དང་འདྲ།ཡུལ་སྔོན་པོ་མྱོང་བ་ཕྱིས་དྲན་པ་ནི་སྔར་བྱི་བས་རྨུགས་པ་ཕྱིས་དྲན་པ་དང་འདྲ། ཡུལ་སྔོན་པོ་དྲན་པ་ཉིད་ཀྱིས་ཡུལ་ཅན་སྔོ་འཛིན་རང་གིས་རང་མ་མྱོང་ཡང་དྲན་པ་ནི་སྔར་བྱི་བས་རྨུགས་པ་དྲན་པ་ན་སྔར་དུག་མ་མྱོང་ཡང་དེའི་ཚེ་དུག་ཞུགས་པ་ཡིན་པར་འདུག་སྙམ་དུ་དྲནཔ་དང་འདྲའོ། །དེ་ལྟར་དཔེ་དོན་སོ་སོར་ཞིབ་ཏུ་སྦྱར་བ་ན། འདི་རང་རིག་མེད་ཀྱང་དྲན་པ་སྐྱེ་ཚུལ་གྱི་དཔེ་དང་རིགས་པ་ཁྱད་འཕགས་ཡིན་པའངགཟོད་ཁོང་དུ་ཆུད་པར་འགྱུར་རོ།།
\b
\v 712 གཉིས་པ་ནི། རྐྱེན་གཞན་སོགས་རྐང་པ་བཞིས་བསྟན། ཞི་གནས་བསྒྲུབས་ཏེ་བསམ་གཏན་གྱི་དངོས་གཞིའི་སྙོམས་འཇུག་ཐོབ་པ་ན་དེ་ལ་བརྟེན་ནས། བདག་ལུས་འདི་འདྲ་བ་ལ་སེམས་འདི་འདྲ་བ། གཞན་ཡང་ལུས་འདི་འདྲ་བ་ལ་སེམས་འདི་འདྲ་བ་ཞེས་གཞན་སེམས་ཤེས་པའི་མངོན་ཤེས་ཀྱི་རྣམ་གནས་ཡིད་ལ་བྱས་ནས་སྦྱངས་པ་སོགས་རྐྱེན་གཞན་དག་དང་ལྡན་པ་ནི། །ཡུལ་གྱིས་ཤིན་ཏུ་བསྐལ་བའི་ཕ་རོལ་གྱི་སེམས་ཀྱང་མངོན་ཤེས་ཀྱིས་མཐོ་བའི་ཕྱིར། 
\b
\qc ཤིན་ཏུ་ཉེ་བའི་རང་ཉིད་ཀྱི་སེམས་རང་གིས་གསལ་བ་སྟེ་མཐོང་དགོས་ཏེ། རིང་བའི་གཟུགས་ཕྲ་མོ་མཐོང་ན་ཉེ་བའི་གཟུགས་རགས་པ་མཐོང་དགོས་པ་བཞིན་ནོ་ཞེ་ན། མ་ཁྱབ་སྟེ། རིག་སྔགས་གྲུབ་པའི་མིག་སྨན་གྱི་རྫས་མིག་ལ་བྱུག་པའི་སྦྱོར་བ་ལས་ས་འོག་གི་གཏེར་ཆེན་པོའི་བུམ་པ་སོགས་མཐོང་ཡང་ཉེ་བ་མིག་རང་ལ་བྱུག་པའི་མིག་སྨན་གྱི་རྫས་ཉིད་མཐོང་བར་འགྱུར་བ་མིན་པ་བཞིན་ནོ། །དེས་ན་རིང་བའི་དངོས་པོ་མཐོང་ན་ཉེ་བའི་དངོས་པོ་མཐོང་དགོས་པའི་རིགས་པ་དེ་འདྲ་ནི་རང་རིག་གི་སྒྲུབ་བྱེད་དུ་མི་རུང་བར་མ་ཟད་རང་རིག་ཡོད་པ་ལ་གནོད་བྱེད་དུའང་འགྱུར་གསུངས། །
\b
\v 713 གསུམ་པ་ནི། ཇི་ལྟར་སོགས་རྐང་པ་བཞིས་བསྟན། ཅི་སྟེ་ཁྱོད་ཀྱི་ལུགས་ལ་རང་རིག་མེད་ན་མཐོང་ཐོས་སོགས་ཀྱིས་ཡུལ་མྱོང་བ་མེད་ལ་དེ་མེད་ན་དྲན་པ་མེད་པས་ངས་མཐོང་ངས་ཐོས་ཞེས་པའི་མཐོང་ཐོས་སོགས་ཀྱི་ཐ་སྙད་ཀྱང་མེད་པར་ཐལ་ལོ་ཞེ་ན། ཇི་ལྟར་མིག་ཤེས་ཀྱིས་མཐོང་བ་དང༌། ཉན་ཤེས་ཀྱིས་ཐོས་པ་དང༌། ཡིད་ཤེས་སོགས་ཀྱིས་ཤེས་པ་ཐ་སྙད་དུ་སྣང་ཙམ་པའི་ཡུལ་ཡུལ་ཅན་དེ་དག་འདིར་ཀུན་རྫོབ་ཙམ་དུ་ནི་དགག་པར་བྱ་བ་མིན་ཏེ། འདིར་ནི་མཐོང་ཐོས་ཤེས་གསུམ་ཡུལ་ཡུལ་ཅན་གང་ཡིན་ཀྱང་གྲུབ་མཐས་དཔྱད་པ་ལ་མ་ལྟོས་པར་འཇིག་རྟེན་པའི་བློ་ལྷན་སྐྱེས་ཀྱི་ངོར་རང་ངོས་ནས་གྲུབ་པར་འཛིན་པའི་བདེན་འཛིན་ཉིད་འཁོར་བའི་སྡུག་བསྔལ་གྱི་རྩ་བའམ་རྒྱུར་གྱུར་པ་ཡིན་པས་བདེན་པར་རྟོག་པ་དེ་ཉིད་རིག་པ་ཡང་དག་གིས་བཟློག་བྱ་ཡིན་པར་འདོད་པའི་ཕྱིར་རོ། །
\b
\qc ཐ་སྙད་དུ་སྣང་ཙམ་གྱི་གཟུགས་སོགས་དེ་དག་དགག་མི་དགོས་ཏེ། དེ་ཙམ་གྱིས་སྡུག་བསྔལ་མི་བསྐྱེད་ཅིང་དགྲ་བཅོམ་པ་རྣམས་ལའང་ཐ་སྙད་དེ་དག་ཡོད་པའི་ཕྱིར་དང༌། དགག་པར་ཡང་མི་ནུས་ཏེ། ལུང་དང་རིགས་པས་འགོག་དགོས་ན་སྣང་ཙམ་གྱི་ལུང་རིགས་རང་ཡང་དགག བྱར་མཚུངས་པའི་ཕྱིར་དང༌། བཀག་ནའང་བདག་གཞན་བྱ་བྱེད་ཐ་སྙད་ཀྱི་རྣམ་གཞག་གང་ཡང་འཇོག་ས་མེད་པར་ཆད་ལྟ་ཅན་དུ་འགྱུར་བའི་སྐྱོན་ཡོད་པའི་ཕྱིར་རོ། །འདི་དག་གིས་མཐོང་ཐོས་ཀྱི་ཡུལ་གཟུགས་སྒྲ་སོགས་བདེན་འཛིན་འཁོར་བའི་རྩ་བར་བསྟན་པས་ཐེག་དམན་འཕགས་པས་ཀྱང་བདེན་མེད་རྟོགས་པར་གསལ་བར་བསྟན་པ་ཡིན་གསུངས།གསུམ་པ་སེམས་ལས་སྒྱུ་མ་དེ་ཉིད་དང་
\b
\v 714 གཞན་དུ་བརྗོད་དུ་མེད་པ་དགག་པ་ནི། སེམས་ལས་སོགས་རྐང་པ་དྲུཔ་གིས་བསྟན། སེམས་ཙམ་པ་ན་རེ། གཟུགས་སོགས་ཕྱི་རོལ་གྱི་དོན་དུ་གྲུབ་པ་ལྟར་སྣང་ནའང་སྣང་བ་ལྟར་གྱི་ཕྱི་དོན་དུ་མ་གྲུབ་པས། ནང་འཛིན་པའི་སེམས་ལས་སྒྱུ་མ་ལྟ་བུའི་གཟུགས་སོགས་རྫས་གཞན་མིན་ཞིང༌། སྔར། གང་ཚེ་སེམས་ཉིད་སྒྱུ་མ་ན། །དེ་ཚེ་གང་ཞིག་རྒྱུ་གང་གིས་མཐོང་། །ཞེས་ནང་གི་སེམས་དང་ཕྱིའི་གཟུགས་སོགས་རྫས་གཞན་མིན་པར་བདེན་པར་གྲུབ་ན་བདེན་གྲུབ་ཀྱི་གཅིག་ཏུ་འགྱུར་ལ། 
\b
\qc དེ་ལྟར་ན་ཐ་དད་གཏན་མེད་ཀྱི་གཅིག་ཏུ་གྲུབ་དགོས་པས་དེ་ལ་མཐོང་བྱ་མཐོང་བྱེད་མི་རུང་བར་འགྱུར་ཞེས་དབུ་མ་པས་སྐྱོན་བརྗོད་པ་སྤོང་བར་འདོད་ནས་དེ་གཉིས་རྫས་གཞན་མིན་པར་ཏེ་བདེན་པའི་རྫས་གཅིག་ཏུ་ཡང་མི་བརྟག་གོ་ཞེ་ན། གཟུགས་སོགས་བདེནཔའི་དངོས་པོར་གྲུབ་ན་སྣང་བ་ལྟར་དུ་བདེན་དགོས་ལ་དེ་ལྟ་ན་གཟུགས་སོགས་ཕྱི་རོལ་དོན་དུ་སྣང་བ་ཡང་སྣང་བ་ལྟར་དུ་བདེན་པས་ཇི་ལྟར་ན་དེ་སེམས་ལས་རྫས་གཞན་མིན་ཏེ་ཡིན་དགོས་པར་འགྱུར་ཏེ་གཟུགས་སོགས་ཕྱི་རོལ་གྱི་དོན་དུ་གྲུབ་པའི་དངོས་པོ་དང༌། ནང་གི་སེམས་གཉིས་མཚན་ཉིད་ཐ་དད་པའི་ཕྱིར་རོ།།
\b
\qc སེམས་ལས་རྫས་གཞན་མིན་ནོ་ཞེ་ན། གཟུགས་སོགས་འཛིན་པའི་ཤེས་པ་ཉིད་བདེན་པའི་དངོས་པོར་མེད་པར་ཐལ་ཏེ། ཕྱི་དོན་དུ་སྣང་བའི་གཟུགས་སོགས་ཀྱི་རྣམ་པ་དེ་དག་བརྫུན་པར་ཁས་བླངས་ལ་དེ་དང་རྫས་གཞན་མིན་པར་འདོད་པས་སོ། །ཞེས་བཤད་དགོས་ལ། ཡང་ན་སེམས་ལས་རྫས་གཞུན་མིན་ནོ་ཞེ་ན། གཟུགས་སོགས་བདེན་པའི་དངོས་པོར་མེད་པར་ཐལ། སེམས་ལས་གཞན་མིན་པར་སེམས་ཀྱིས་བཏགས་པ་ཙམ་ཡིན་པས་སོ་ཞེས་འཆད་པའང་ཡོད།
\b
\v 715 ཇི་ལྟར་སྒྱུ་མ་ལྟ་བུའི་དོན་དུ་སྣང་བའི་ཕྱིའི་གཟུགས་སོགས་ཡུལ་དྲུག་བདེན་པར་གྲུབ་པ་མིན་ཡང་ཐ་སྙད་ཙམ་དུ་སེམས་ཀྱིས་དམིགས་པའམ་བལྟ་བྱ་ཡིན་པར་འདོད་པ་དེ་བཞིན་དུ་དམིགས་བྱེད་དམ་ལྟ་བྱེད་ནང་གི་རྣམ་ཤེས་སམ་ཡིད་དྲུག་ཀྱང་བདེན་པར་གྲུབ་པ་མིན་ཡང་ཐ་སྙད་ཙམ་དུ་ལྟ་བྱེད་དུ་ཅིའི་ཕྱིར་མི་འདོད་དེ་འདོད་དགོས་པར་མཚུངས་སོ་ཞེས་སེམས་ཙམ་པས་དོན་ཤིས་གཉིས་ལ་བདེན་པར་གྲུབ་མ་གྲུབ་ཁྱད་འབྱེད་པ་མི་རིགས་པར་བསྟན་ནས། དབུ་མ་པ་རང་གི་ལུགས་ལ་བལྟ་བྱ་གཟུགས་སོགས་དང་ལྟ་བྱེད་མིག་ཤེས་སོགས་ཏེ་དོན་ཤེས་གཉིས་ཀ་བདེན་པར་མེད་མཉམ་དང༌། ཐ་སྙད་དུ་ཡོད་མཉམ་ཡིན་པར་འདོད། 
\b
\qc བདེན་པར་མེད་ཀྱང་བལྟ་བྱ་ལྟ་བྱེད་དུ་འཐད་པའི་རྒྱུ་མཚན་ཡང༌། བདེན་པར་མེད་ན་མེད་མི་དགོས་ཤིང༌།ཐ་སྙད་ཙམ་དུ་ཡོད་ན་ཡོད་དགོས་པའི་གནད་ཀྱིས་ཡིན་ནོ། །དེས་ན་སྔར། གང་ཚེ་འཁྲུལ་པ་ཡོད་མིན་ན། །སྒྱུ་མ་གང་གིས་དམིགས་པར་འགྱུར། །ཞེས་ངེད་དབུ་མ་པ་ལ་སྐྱོན་བརྗོད་པ་མི་འཇུག་པར་མ་ཟད། ཁྱོད་སེམས་ཙམ་པས་ཀྱང་དོན་ཤེས་གཉིས་ལ་བདེན་པར་གྲུབ་མ་གྲུབ་ཀྱི་ཁྱད་མི་ཕྱེ་བར་ལུགས་འདི་ལ་བསྟེན་ན་མཛེས་སོ་ཞེས་པའོ།།
\b
\qc བཞི་པ་བཏགས་ཡོད་རྣམས་དངོས་པོ་བདེན་གྲུབ་ཀྱི་རྟེན་ཅན་དུ་འདོད་པ་དགག་པ་ནི། གལ་ཏེ་སོགས་རྐང་པ་བཅུས་བསྟན། སེམས་ཙམ་པ་ན་རེ། གལ་ཏེ་གཟུང་འཛིན་ཐ་དད་དུ་སྣང་བའི་འཁོར་བ་སོགས་རང་འཛིན་རྟོག་པས་སྒྲོ་བཏགས་པའི་ཀུན་བཏགས་ཀྱི་ཆོས་རྣམས་འཁྲུལ་གཞི་རྣམ་ཤེས་ལྟ་བུའི་གོཞན་དབང་གི་དངོས་པོ་བདེན་པར་གྲུབ་པའི་གཞི་རྟེན་ཅན་ཡིན་དགོས་ཏེ། འཁྲུལ་པ་ཐམས་ཅད་ལ་འཁྲུལ་གཞི་བདེན་པ་རེ་ཡོད་དགོས་པའི་ཕྱིར། དཔེར་ན། ཐོ་ཡོར་ལ་མི་དང་ཐག་ཁྲ་ལ་སྦྲུལ་དུ་འཁྲུལ་པ་ལའང་མི་དང་སྦྲུལ་མེད་མོད་ཀྱང་། ཐོ་ཡོར་དང་ཐག་ཁྲ་བདེན་པར་ཡོད་དགོས་པ་བཞིན་ནོ།།གལ་ཏེ་འཁྲུལ་སྣང་གི་འཁོར་བ་འཁྲུལ་གཞི་བདེན་པ་ལ་བརྟེན་པ་དེ་ལས་ནི་གཞན་དུ་སྟེ་མི་བརྟེན་ན་བདེན་གྲུབ་ཀྱི་རྟེན་དང་བྲལ་བ་ནམ་མཁའ་དང་འདྲ་བར་བདེན་པའི་དངོས་པོ་མེད་པར་འགྱུར་ལ།
\b
\v 716 དེ་ལྟར་ན་སུ་ཡང་འཁོར་བར་འཆིང་བ་དང་གྲོལ་བ་ཡང་དམིགས་པར་མི་འགྱུར་རོ་ཞེ་ན། ལན་ནི། །འཁོར་བ་བདེན་པའི་དངོས་པོར་མེད་པའི་བརྫུན་པ་ཞིག་འཁྲུལ་གཞི་བདེན་པའི་དངོས་པོ་ལ་བརྟེན་པས་ན་འཆིང་གྲོལ་སོགས་ཀྱི་བྱེད་པ་དང་ལྡན་པར་ཇི་ལྟར་འགྱུར་ཏེ་མི་འགྱུར་བར་ཐལ།་བརྫུན་པའི་རྟེན་བདེན་པས་བྱེད་མི་སྲིད་ཅིང་རྟེན་གཞི་དངོས་པོ་བདེན་གྲུབ་ཀྱང་ཚད་མས་མ་དམིགས་པའི་ཕྱིར་རོ། །
\b
\qc གཞན་ཡང་སེམས་ཙམ་པ་ཁྱོད་ཀྱི་ལུགས་ཀྱི་སེམས་ནི་གཟུང་འཛིན་གཉིས་སུ་འཁྲུལ་བ་སོགས་ཀྱི་གྲོགས་མེད་པར། རང་རིག་རང་གསལ་གཅིག་པུ་ཉིད་དུ་འགྱུར་བ་ཡིན་པར་ཐལ། གཟུང་འཛིན་རྒྱང་ཆད་དུ་གཟུགས་སོགས་ཕྱི་རོལ་དོན་དུ་སྣང་བ་འདི་སྣང་བ་ལྟར་མ་གྲུབ་པས་ན་ཕྱི་དོན་མེད་པར་ཁྱོད་འདོད་ལ། སྒྱུ་མ་ལྟ་བུའི་གཟུགས་སོགས་ཀྱི་སྣང་བ་རང་འཛིན་གྱི་ཤེས་པ་ཡིན་པའང་སྔར་བཀག་ཟིན་པའི་ཕྱིར་དང༌། ཤེས་པ་ཉིད་ཀྱང་བདེན་གྲུབ་ཀྱི་གཅིག་ཏུ་ཁས་བླངས་ཤིང་དེ་ཡིན་ན་ཐ་དད་གཏན་མེད་ཀྱི་གཅིག་ཏུ་འགྱུར་དགོས་པས་གྲོགས་དང་གྲོགས་ཅན་སོགས་ཐ་དད་ཀྱི་དབྱེ་བ་མི་འཐད་པའི་ཕྱིར་རོ། །
\b
\v 717 སེམས་གཟུང་འཛིན་གཉིས་སུ་སྣང་བའི་གྲོགས་མེད་པར་གཅིག་ཏུ་འདོད་ན་ཧ་ཅང་ཐལ་ཏེ།གང་གི་ཚེ་སེམས་ཅན་ཀུན་གྱི་སེམས་ནི་གཟུང་འཛིན་གཉིས་ཀྱི་རྣམ་པར་རྟོག་པའི་དྲི་མ་དང་བྲལ་བ་ཉིད་ཡིན་པ་དེ་ཡི་ཚེ་ཐམས་ཅད་དེ་བཞིན་གཤེགས་པ་ཉིད་དུ་འབད་མེད་དུ་གྲོལ་ཟིན་པར་འགྱུར་ཞིང་། དེ་ལྟ་བུ་འདོད་ན་ཡང་དེ་བཞིན་གཤེགས་པ་ཉིད་འཐོབ་པའི་ཆེད་དུ་ཕྱི་ནང་གི་ཆོས་རྣམས་གཟུང་འཛིན་རྫས་ཐ་དད་ཀྱིས་སྟོང་བའི་སེམས་ཀྱི་བདག་ཉིད་ཙམ་དུ་བརྟགས་པའི་རྣམ་རིག་པའི་གྲུབ་མཐའ་ལུང་དང་རིགས་པས་གཏན་ལ་ཕབ་པ་ལ་དགོས་པའམ་ཡོན་ཏན་ཅི་ཞིག་ཡོད་དེ་ཅུང་ཟད་ཀྱང་མེད་པར་འགྱུར་ཏེ་སེམས་ཅན་རྣམས་སྔ་ནས་འབབ་མེད་དུ་གྲོལ་ཟིན་པ་དེའི་ཕྱིར་རོ།། ལམ་དབུ་མ་ལ་དགོས་ནུས་མེད་པར་ཐལ་བ་སྤང་བ།གསུམ་པ་ལམ་དབུ་མ་ལ་དགོས་ནུས་མེད་པར་ཐལ་བ་སྤང་བ་ལ་གཉིས།རྩོད་པ་དང༌།ལན་ནོ༑༑།
\b
\v 718 དང་པོ་ནི། སྒྱུ་མ་སོགས་རྐང་པ་བཞིས་བསྟན། དེ་ལ་སེམས་ཙམ་པ་སོགས་ན་རེ། དབུ་མ་པ་ཁྱོད་ཀྱིས་ཆོས་ཐམས་ཅད་རང་བཞིན་མེད་པ་བདེན་སྟོང་སྒྱུ་མ་ལྟ་བུར་གཏན་ལ་འབེབས་ཤིང་ཕབ་པ་ལྟར་ཤེས་ན་ཡང་དགོས་པ་ཅི་ཞིག་ཡོད། དགོས་པ་མེད་ན་ནི་ངལ་བ་ཙམ་དུ་ཟད་ལ། ཉོན་མོངས་སྤོངབ་སོགས་ཀྱི་དགོས་པ་ཡོད་པར་འདོད་ནའང་མི་རིགས་ཏེ། དེ་ལྟར་ཤེས་པས་ཇི་ལྟར་ན་ཉོན་མོངས་ལྡོག་པར་འགྱུར་ཏེ་མི་འགྱུར་རོ། །རྒྱུ་མཚན་ཅིའི་ཕྱིར་སྙམ་ན། གང་གི་ཚེ་སྒྱུ་མ་མཁན་རང་ཉིད་ཀྱིས་སྒྱུ་མའི་བུད་མེད་སྤྲུལ་པ་དེའི་ཚེ། གང་དུ་སྒྱུ་མའི་བུད་མེད་སྣང་བའི་གཞི་དེར་བུད་མེད་ཀྱིས་སྟོང་པར་མངོན་སུམ་དུ་རྟོགས་ཀྱང་། སྒྱུ་མའི་བུད་མེད་འདི་ལོངས་སྤྱོད་རུང་དུ་སོང་ན་སྙམ་དུ་དེ་ལ་དེ་བྱེད་པ་པོ་སྒྱུ་མ་མཁན་ཉིད་ཀྱང་ཆགས་པ་སྐྱེ་བར་འགྱུར་བ་མཐོང་ན། ཁྱོད་ཀྱིས་ནི་དང་པོ་ཐོས་བསམ་ལ་བརྟེན་ནས་སྟོང་ཉིད་ཀྱི་དོན་སྤྱི་མཐོང་བ་ཙམ་ལས་མེད་པས་སོ་ཞེས་རྩོད་དོ། །
\b
\v 719 གཉིས་པ་ལན་ལ་གསུམ། སྒྱུ་མ་མཁན་གྱིས་བདེན་འཛིན་མ་སྤངས་པས་ཆགས་པ་སྐྱེ་བར་བསྟན་པ༑སྟོང་ཉིད་རྟོགས་པ་གོམས་པས་བདེན་འཛིན་སྤངས་པ་འཐད་པར་བསྟན་པ། སྤངས་པའི་འབྲས་བུ་རྣམ་པར་མི་རྟོག་པའི་ཡེ་ཤེས་འབྱུང་བར་བསྟན་པའོ།།དང༌པོ་ནི། དེ་བྱེད་སོགས་རྐང་པ་བཞིས་བསྟན། སྒྱུ་མའི་བུད་མེད་དེ་བྱེད་པ་པོ་དེ་འདྲའི་སྒྱུ་མ་མཁན་དེ་ནི་ཤེས་བྱ་སྒྱུ་མའི་བུད་མེད་ལ་ཉོན་མོངས་པའི་བག་ཆགས་བདེན་འཛིན་མངོན་གྱུར་བ་ཙམ་ཡང་མ་སྤངས་ཤིང་བདེན་གྲུབ་ཏུ་འཛིན་པ་དེས་ན། སྒྱུ་མའི་བུད་མེད་བུད་མེད་ཀྱིས་སྟོང་པར་རྟོགས་ཀྱང་སྒྱུ་མའི་བུད་མེད་དེ་མཐོང་བ་ན་དེ་སྟོང་ཉིད་རྟོགས་པའི་བག་ཆགས་ཉམ་ཆུང་བ་ཉིད་དེ། བདེན་འཛིན་དང་འཛིན་སྟངས་འགལ་བ་མེད་པའི་ཕྱིར་བདེན་འཛིན་ལ་གནོད་པའི་ནུས་པ་སྟོབས་ཆུང་བས་ན་དེས་སྒྱུ་མའི་བུད་མེད་དེ་བདེན་གྲུབ་ཏུ་འཛིན་པ་སྤོང་མི་ནུས་པས་སོ། །
\b
\qc འདིར་ཉོན་མོངས་པའི་བག་ཆགས་ཞེས་པ་དེ་ལ། ཉོན་མོངས་རང་གི་རིགས་འདྲ་སྐྱེད་ནུས་ཀྱི་ས་བོན་ལ་བཞིག་པ་དང༌། གཉིས་སྣང་གི་འཁྲུལ་པ་ཙམ་གྱི་ཤེས་སྒྲིབ་ལ་བཞག་པ་ཡོད་ཀྱང༌། འདིར་ནི་བདེན་འཛིན་ཉིད་ལ་བྱའོ། །
\b
\qc འདིར་སྒྱུ་མའི་བུད་མེད་བུད་མེད་ཀྱིས་སྟོང་པར་རྟོགས་པ་ནི། ཉི་ཚེ་བའི་སྟོངཉིད་ཙམ་རྟོགས་པ་ཡིན་པས་དེས་ཉོན་མོངས་སྤོང་མི་ནུས་ལ། དབུ་མ་པའི་ལུགས་ལ་ཁྱབ་པའི་སྟོང་ཉིད་རྟོགས་དགོས་ན་པས་དེས་ཉོན་མོངས་སྤོང་ནུས་པའི་ཁྱད་པར་བྱུང་བ་མིན་ནམ་ལན་ཡང་དེ་ལྟར་མཛད་རིགས་སོ་སྙམ་ན། མི་རིགས་ཏེ། སྒྱུ་མའི་བུད་མེད་བུད་མེད་ཀྱིས་སྟོང་པར་རྟོགས་པ་ཙམ་ནི་དགག་བྱ་ཕྲ་མོ་བཀག་པ་ལ་ལྟོས་པའི་ཆ་ནས་བཞག་པའི་ཉི་ཚེ་བའི་སྟོང་ཉིད་ཙམ་ཡང་རྟོགས་པ་མ་ཡིན་ཏེ། དེ་རྟོགས་པ་ལ་ནི་སྒྱུ་མའི་བུད་མེད་བདེན་མེད་དུ་རྟོགས་དགོས་ཤིང༌། གལ་ཏེ་སྒྱུ་མའི་བུད་མེད་དམ་ཆོས་གང་རུང་གཅིག་གི་སྟེང་དུ་བདེན་མེད་ཚད་མས་ངེས་ན་དེ་ནས་གཞི་གཞན་ལའང་བདེན་པར་ཡོད་མེད་བློ་ཁ་ཕྱོགས་པ་ཙམ་གྱིས་བདེན་མེད་དུ་རྟོགས་ནུས་ཀྱི། ཆོས་གཅིག་བདེན་མེད་དུ་རྟོགས་ཟིན་པའི་འོག་ཏུ་ལྷག་མ་ལ་བདེན་ཞེན་འགོག་མི་ནུས་པ་དེ་འདྲ་མི་རིགས་ཏེ། བཞི་བརྒྱ་པར། གང་གིས་དངོས་གཅིག་དེ་བཞིན་ཉིད་མཐོང་བ། །དེ་ཡིས་དངོས་ཀུན་དེ་བཞིན་ཉིད་དུ་མཐོང་། །ཞེས་སོགས་གསུངས་པའི་ཕྱིར་རོ། །
\b
\qc སྤྱིར་རྟོག་མེད་ཀྱི་འཁྲུལ་ཤེས་རབ་རིབ་ཀྱི་དབང་གིས་སྐྲ་ཤད་འཛག་སྣང་ལྟ་བུ་ནི་ཡིད་ཀྱིས་སྐྲ་ཤད་མེད་པར་གོ་བ་ཙམ་གྱིས་འཁྲུལ་པ་དེ་ལྡོག་མི་ནུས་ཀྱི། དེ་ལྡོག་པ་ལ་མིག་གི་རབ་རིབ་སེལ་ཐབས་བྱེད་དགོས་སོ། །རྟོག་པ་འཁྲུལ་བ་ལའང་འཕྲལ་གྱི་འཁྲུལ་རྒྱུ་གློ་བུར་བ་ལས་བྱུང་བ་ཐག་ཁྲ་ལ་སྦྲུལ་འཛིན་སོགས་ཡིད་ཀྱིས་ཐག་པ་ཡིན་པར་གོ་བ་བསམ་ཙམ་དང་སྦྲུལ་མེད་པར་གོ་བ་ཙམ་གྱིས་དེ་མ་ཐག་འཁྲུལ་བ་དེ་ལྡོག་གི། དེ་ལྡོག་པ་ལ་གོ་བ་དེ་རིང་དུ་གོམས་མི་དགོས་སོ། །
\b
\qc སེམས་ཅན་གྱི་རྒྱུད་ཀྱི་བདེན་འཛིན་ལྟ་བུའི་རྟོག་པ་འཁྲུལ་བ་ནི་ཐོག་མེད་ནས་སེམས་རྒྱུད་ལ་ཆེས་ཆེར་འདྲིས་ཤིང་གོམས་པས་བདེན་མེད་རྟོགས་པ་ཙམ་གྱིས་ནི་ས་བོན་ལྟ་ཞོག་མངོན་གྱུར་ཡང་མཐའ་དག་ལྡོག་མི་ནུས་པས་རྟོགས་པ་དེ་རིང་དུ་གོམས་པ་ལ་ལྟོས་དགོས་སོ། །དེའི་ཕྱིར་བདེན་མེད་མངོན་སུམ་དུ་གསར་དུ་རྟོགས་པའི་མཐོང་ལམ་གྱིས་སྤང་བྱ་ཀུན་བཏགས་ས་བོན་དང་བཅས་པ་སྤོང་ཡང་། ལྷན་སྐྱེས་སྤོང་མི་ནུས་པས་དེའི་གཉིན་པོ་ཡེ་ཤེས་ཆུང་རིམ་ནས་སྐྱེ་བ་ལ་བརྟེན་ནས་སྤང་བྱ་ཆེ་རིམ་ནས་སྤོང་བའི་སྒོམ་ལམ་དགུ་སོགས་ཀྱི་རྣམ་གཞག་ཀྱང་གསུངས་སོ། །
\b
\qc དེས་ན་སྟོང་ཉིད་རྟོགས་མ་ཐག་བདེན་འཛིན་མཐའ་དག་ཟད་པར་ངེད་ཀྱིས་ཀྱང་མི་འདོད་ཅིང་སྟོང་ཉིད་རྟོགས་ཟིན་༌གོམས་པ་ལ་བརྟེན་ནས་མཐར་ཟད་པ་འབྱུང་བར་ཁས་བླངས་པས་ཁྱོད་ཀྱིས་སྟོང་ཉིད་རྟོགས་པ་ལ་དགོས་ནུས་མེད་པར་ཐལ་བའི་ཀླན་ཀ་དེ་འདྲ་འཇུག་དོན་མེད་དོ་ཞེས་སོ།།
\b
\v 720 གཉིས་པ་ནི། སྟོང་ཉིད་སོགས་རྐང་པ་བཅུ་གཉིས་ཀྱིས་བསྟན། དེའང་གཞི་ཕུང་སོགས་ཀྱིས་བསྡུས་པའི་ཆོས་རྣམས་ཀྱི་སྟེང་དུ་དགག་བྱ་ཕྲ་མོ་བཀག་པའི་སྟོང་ཉིད་རྟོགས་པའི་བག་ཆགས་གོམས་པས་མ་ནི་ཆོས་ཅན་བདེན་གྲུབ་ཏུ་འཛིན་པའི་དངོས་པོའི་བག་ཆགས་སྤོང་བར་འགྱུར་ཞིང༌། དེ་ནས་ཆོས་ཉིད་བདེན་མེད་ཉིད་ཀྱང་བདེན་པར་གྲུབ་པ་ཅི་ཡང་མེད་ཅེས་གཏན་ལ་ཕབ་ནས་དེ་ལྟར་རྟོགས་པ་གོམས་ན་པས་ནི་བདེན་མེད་ཉིད་བདེན་པར་འཛིན་པ་དེ་ཡང་ཆོས་ཅན་ལ་བདེན་འཛིན་སྤངས་པའི་ཕྱི་ནས་གྲོང་གབར་འགྱུར་རོ། །
\b
\qc དེའི་རྒྱུ་མཚན་ཡང་། དང་པོ་ནས་དགག་གཞི་ཆོས་ཅན་གྱི་སྟེང་དུ་དགག་བྱ་རགས་པ་ཙམ་བཀག་པ་ཡིན་ན། ད་དུང་དགག་བྱ་ཕྲ་མོ་མ་ཁེགས་པས་དེ་འདྲ་ཕྱི་ནས་དགག་དགོས་པ་ཡོད་ཀྱང་། འདིར་ཆོས་ཅན་གྱི་སྟེང་དུ་མིང་གི་ཐ་སྙད་ཀྱིས་བཞག་ཙམ་མིན་པའི་ཡོད་པ་དགག་བྱར་བྱས་ནས་བཀག་པ་ན། དེ་བཀག་པའིབདེན་མེད་བདེན་པར་འཛིན་པའང་ལྷག་མ་ལུས་པར་མི་འགྱུར་ཏེ་ཆོས་ཅན་བདེན་མེད་དུ་རྟོགས་པའི་དུས་དེ་ཉིད་ནས་སྤོང་བར་འགྱུར་ཏེ་འདིར་དེ་མ་ཐག་འཆད་དོ། །དེ་དག་གིས་སྟོང་ཉིད་རྟོགས་པའི་ལྟ་བ་གཏན་ལ་ཕབ་པ་ལ་བརྟེན་ནས་བདེན་འཛིན་སྤོང་ཚུལ་སྤྱིར་བསྟན་ནས། ད་ནི་དེ་ལྟའི་ལམ་བསྒོམ་པས་ཉམས་སུ་བླངས་པ་ལ་བརྟེན་ནས་བདེན་འཛིན་སྤོང་ཚུལ་བྱེ་བྲག་ཏུ་འཆད་དེ།
\b
\v 721 གང་གི་ཚེ་ཆོས་ཅན་གྱི་དངོས་པོ་གང་ཞིག་བདེན་པར་གྲུབ་པ་ཡོད་དམ་མེད་རིགས་པས་དཔྱོད་པ་ན་བདེན་པར་གྲུབ་པ་མ་རྙེད་པས་མེད་དོ་ཞེས་ངེས་པ་སྟེ་གལ་ཏེ་བརྟག་བྱའི་དངོས་པོ་བདེན་གྲུབ་ཅིག་ཡོད་ན་དམིགས་སུ་རུང་བ་ལས་མི་དམིགས་པར་བདེན་མེད་དུ་རྟོགས་པ་དེ་ཡི་ཚེ། བདེན་པའི་དངོས་པོ་མེད་པའི་ཆོས་ཉིད་དེ་བདེན་གྲུབ་ཀྱང་ནི་རྟེན་ཆོས་ཅན་བདེན་གྲུབ་དང་བྲལ་བ་ཚད་མས་ངེས་ཟིན་གྱི་བློ་དེ་ཡི་མདུན་ནམ་ངོས་ན་ཇི་ལྟར་གནས་ཏེ། ཆོས་ཅན་དང་བྲལ་བའི་ཆོས་ཉིད་མི་སྲིད་ཅིང་། ཆོས་ཉིད་བདེན་སྟོང་བདེན་པར་གྲུབ་པ་ཡོད་ན་རྟེན་ཆོས་ཅན་དེའི་རང་བཞིན་དུ་གྲུབ་དགོས་ན། རྟེན་ཆོས་ཅན་བདེན་གྲུབ་སྔ་ནས་རིགས་པས་ཁེགས་ཟིན་པའི་ཕྱིར། འདིས་ནི་དངོས་པོ་བདེན་པ་བ་མ་གྲུབ་ན་དངོས་མེད་ཀྱི་སྟོང་ཉིད་བདེན་པ་བའི་རྟེན་མེད་ཅེས་སྟོན་ཏོ། །
\b
\v 722 དེས་ན་གང་གི་ཚེ། དངོས་པོ་ཆོས་ཅན་བདེན་གྲུབ་དང༌། དངོས་མེད་ཆོས་ཉིད་བདེན་སྟོང་བདེན་གྲུབ་དག་དེ་ཁོ་ན་ཉིད་ལ་དཔྱོད་བྱེད་ཀྱི་བློ་ཡི་མདུན་ན་མི་གནས་པ་དེ་ཡི་ཚེ། དངོས་པོ་བདེན་གྲུབ་དང་དངོས་མེད་བདེན་གྲུབ་གཉིས་ལས་གཞན་པའི་བདེན་གྲུབ་ཀྱི་རྣམ་པ་ཕུང་གསུམ་པ་གཞན་གང་ཡང་བློ་ལ་འཆར་རྒྱུ་མེད་པས་ན།་ཆོས་གང་ལ་ཡང་རིགས་པས་དཔྱད་བཟོད་དུ་གྲུབ་པ་དང༌། དམིགས་པ་བདེན་ཞེན་གྱིས་བཟུང་བ་ལྟར་གཏད་སོ་ཐེར་བ་རྡུལ་ཕྲ་རབ་ཙམ་ཡང་མེད་པར་རྟོགས་པ་ན་དམིགས་གཏད་ཀྱི་སྤྲོས་པ་མཐའ་དག་རབ་ཏུ་ཞི་བ་ཡིན་ནོ།།
\b
\qc དེ་ལ་བདེན་མེད་རྟོགས་པའི་གང་ཟག་གི་བློ་ངོར་སྤྲོས་པ་ཞི་ཚུལ་ཡང་། སྤྱིར་ལམ་དུ་མ་ཞུགས་གོང་དང་ཚོགས་སྦྱོར་གྱི་དུས་སུའང་གཞིའི་གནས་ལུགས་ཐོས་བསམ་གྱིས་གཏན་ལ་ཕབ་ནས་མཐའ་བྲལ་གྱི་ལྟ་བ་སྒོམ་པ་ཡོད་ལ། ཚོགས་ལམ་གྱི་སྐབས་སུ་ནི་རིགས་ངེས་ལྟ་བུ་ཕལ་ཆེར་ལ་ལྟ་བ་དེ་རྟོགས་པའི་ངེས་ཤེས་ཀྱི་རྒྱུན་ད་དུང་སྒོམ་བྱུང་དུ་མ་སོང་བ་ཤས་ཆེ་ལ། སྦྱོར་ལམ་དྲོད་ནས་བརྩམས་མཐའ་བྲལ་གྱི་གནས་ལུགས་མཐར་ཐུག་ལ་ཞི་ལྷག་ཟུང་དུ་འབྲེལ་བའི་སྒོམ་བྱུང་གི་བློས་མཉམ་པར་བཞག་ནས་སྒོམ་ནུས་ཀྱང་ད་དུང་ཡུལ་སྟོང་ཉིད་དང་ཡུལ་ཅན་ཡེ་ཤེས་གཉིས་རྒྱུང་ཆད་དུ་སྣང་བའི་གཉིས་སྣངཡོད་པའི་ཕྱིར་གཉིས་སྣང་ཕྲ་མོ་མ་ནུབ་པས་སྟོང་ཉིད་མངོན་སུམ་དུ་རྟོགས་པ་ཞེས་མི་བརྗོད་དོ། །
\b
\qc དེ་ནས་སྦྱོར་ལམ་བཞིའི་རིམ་པས་གཉིས་སྣང་ཇེ་ཕྲ་ཇེ་ཕྲར་སོང་ནས་ཡུལ་དང་ཡུལ་ཅན་རོ་གཅིག་ཏུ་འདྲེས་པ་ལྟར་གཉིས་སྣང་ཕྲ་མོ་ཙམ་ཡང་ནུབ་པར་སྟོང་ཉིད་མངོན་སུམ་དུ་རྟོགས་པ་དང༌། མཐོང་ལམ་ཐོབ་པ་ཞེས་བྱའོ། །དེས་ན་སྟོང་ཉིད་ཐོས་བསམ་གྱིས་གཏན་ལ་ཕབ་ནས་རྗེས་དཔག་གིས་རྟོགས་པའང་ཡོད་པས་སྟོང་ཉིད་རྟོགས་ན་མངོན་སུམ་དུ་རྟོགས་མི་དགོས་སོ།།
\b
\qc དེར་མ་ཟད་ཐེག་ཆེན་ཚོགས་སྦྱོར་དུ་དབང་རྣོན་གྱིས་ནི་གཟུགས་ནས་རྣམ་མཁྱེན་གྱི་བར་གྱི་ཚོས་མཐའ་དག་ལེགས་པར་གཏན་ལ་འབེབས་ནུས་ལ་དེའང་མངོན་སུམ་དུ་རྟོགས་མི་ནུས་པ་རྣམས་ནི་རྗེས་དཔག་གི་རྟོག་པས་གཏན་ལ་འབེབས་པ་ཡིན་པས་དེའི་གནས་སྐབས་ཀྱི་ལྟ་བ་སྐྱོང་བ་ཐམས་ཅད་རྟོག་པ་ཁོ་ན་ཡིན་ཀྱང་རྟོག་པ་དེ་ཉིད་ལ་སྣང་ངོ་དང་ངེས་ངོ་གཉིས་སུ་ཕྱེ་སྟེ། དེ་འདྲའི་སྟོང་ཉིད་དོན་སྤྱིའི་ཚུལ་གྱིས་རྟོགས་པ་ན། སྣང་ངོར་ཤར་བ་དེ་ལ་སྟོངཉིད་ཀྱི་དོན་སྤྱི་ཞེས་བྱ་ཞིང་དེ་ཀུན་རྫོབ་བདེན་པ་ཡིན་པས་སྣང་ངོར་གཉིས་སྣང་མ་ཁེགས་ཀྱང་། ངེས་ངོར་ཤར་པ་ནི་སྟོང་ཉིད་དོན་དམ་བདེན་པ་མཚན་ཉིད་པ་ཁོ་ན་ཡིན་པས་དེའི་ངེས་ངོར་ནི་བདེན་པའི་སྤྲོས་པ་མཐའ་དག་ཉེ་བར་ཞི་བ་ཡིན་པས་སྟོང་ཉིད་༌ཀྱི་དོན་སྤྱི་རྟོགས་པའང་སྟོང་ཉིད་རྟོགས་པ་དངོས་ཡིན་པར་གསུངས་སོ། །
\b
\qc དེ་ལྟར་སྔོན་དུ་གནས་ལུགས་ཀྱི་དོན་སྤྱི་སྣང་ངོར་ཤར་བ་དེ་བརྒྱུད་ནས་ངེས་ངོར་གནས་ལུགས་རྟོགས་པ་དེ་ཉིད་གོམས་པ་ལ་བརྟེན་ནས་མཐར་གནས་ལུགས་སྟོང་པ་ཉིད་མངོན་སུམ་དུ་རྟོགས་པ་ན་དོན་སྤྱིས་གཏན་ནས་མ་བསྒྲིབས་པར་སྣང་ངོ་དང་ངེས་ངོ་གཉིས་ཀར་མཐའ་བྲལ་གྱི་གནས་ལུགས་འབའ་ཞིག་འཆར་ལ། དེ་འདྲ་བའི་སྟོང་ཉིད་མངོན་སུམ་དུ་རྟོགས་པའི་འཕགས་པ་སློབ་པའི་མཉམ་བཞག་གི་ངོར་ནི་གཉིས་སྣང་གི་སྤྲོས་པ་ཅུང་ཐད་ཀྱང་མེད་ལ། སངས་རྒྱས་ཀྱི་སར་ནི་བདེན་སྣང་གི་སྤྲོས་པརྣམ་པ་ཀུན་ཏུ་མེད་དེ་བདེན་འཛིན་གྱི་རྣམ་པར་རྟོག་པ་དང་བཅས་པའི་སེམས་སེམས་བྱུང་གི་རྒྱུ་བ་མཐའ་དག་གཏན་དུ་འགགས་པའི་ཕྱིར་རོ།། གསུམ་པ་སྤངས་པའི་འབྲས་བུ་རྣམ་པར་མི་རྟོག་པའི་ཡེ་ཤེས་འབྱུང་བར་བསྟན་པ་ལ་གཉིས། རྣམ་རྟོག་མེད་ཀྱང་གདུལ་བྱའི་རེ་བ་སྐོང་བ་དཔེ་དང་བཅས་པ། །དེ་ལ་རྩོད་པ་སྤང་བའོ།།
\b
\v 723 དང་པོ་ནི། ཡིད་བཞིན་སོགས་རྐང་པ་བཅུ་གཉིས་ཀྱིས་བསྟན།། དེ་ལྟར་ལམ་བསྒོམས་པ་ལ་བརྟེན་ནས་འབྲས་བུ་མཐར་ཐུག་པའི་དུས་སུ་རྣམ་པར་རྟོག་པ་ཐམས་ཅད་གཏན་ནས་ཟད་པ་ཡིན་ན།སངས་རྒྱས་ལ་སེམས་ཅན་གྱི་དོན་བྱ་སྙམ་པ་དང༌། ཆོས་བསྟན་པར་བྱའོ་སྙམ་པའི་ཀུན་སློང་གི་རྟོག་པའང་མེད་པས། ཆོས་སྟོན་པ་སོགས་ཀྱི་སྒོ་ནས་སེམས་ཅན་གྱི་དོན་མཛད་པར་མི་འགྱུར་ཞིང་། དེ་ལྟ་ན་སངས་རྒྱས་པའི་ཚེ་གཞན་དོན་རྒྱུན་ཆད་པར་འགྱུར་རོ་ཞེ་ན། སྐྱོན་མེད་དེ། དཔེར་ན་ཡིད་བཞིན་གྱི་ནོར་བུ་དང་དབག་བསམ་གྱི་ཤིང་ལ་མི་དང་ལྷ་རྣམས་ཀྱིས་གསོལ་བ་བཏབ་པ་ན། འདི་དག་ལ་ཕན་གདགས་པར་བྱའོ་སྙམ་པའི་རྣམ་པར་རྟོག་པ་མེད་ཀྱང་རང་རང་གིས་ཇི་ལྟར་འདོད་པ་ལྟར་གྱི་རེ་བ་ཡོངས་སུ་སྐོང་བ་དེ་བཞིན་དུ།། 
\b
\qc སངས་རྒྱས་རྣམས་ལའང་རྣམ་རྟོག་དང་འབད་རྩོལ་མེད་ཀྱང་། །སངས་རྒྱས་དང་འཕྲད་ནས་ཆོས་ཉན་པ་སོགས་ཀྱི་བསོད་ནམས་ཀྱི་མཐུ་ཡོངས་སུ་སྨིན་པའི་གདུལ་བྱར། །སྔོན་སློབ་པ་ལམ་གྱི་གནས་སྐབས་སུ་མཐར་སངས་རྒྱས་པ་ན་རྣམ་པར་མི་རྟོག་བཞིན་དུ་སེམས་ཅན་གྱི་དོན་ལྷུར་མཛད་ཅིང་ཆོས་ཀྱི་དབྱིངས་ལས་སྐད་ཅིག་ཀྱང་མི་བསྐྱོད་ལ་སེམས་ཅན་འདུལ་བའི་དུས་ལས་ཀྱང་མི་འདའ་བ་དེ་བཞིན་དུ་བདག་གྱུར་ཅིག་ཅེས་སྨོན་ལམ་བཏབ་པའི་སྨོན་ལམ་གྱི་དབང་གིས་གདུལ་བྱའི་ལས་སྐལ་བ་དང་མཐུན་པའི་རྒྱལ་བའི་གཟུགས་ཀྱི་སྐུར་སྣང་བ་དང་ཆོས་སྟོན་པ་སོགས་འབྱུང་ངོ། །
\b
\qc དེ་ལྟར་ཡང་རྒྱན་ལས། རྒྱུ་ནི་ཡོངས་སུ་སྨིན་གྱུར་པ། །གང་དང་གང་ལ་གང་དང་ནི། །གང་ཚེ་བྱ་བ་ཕན་གྱུར་པ། །དེ་དང་དེ་ལ་དེར་སྣང་ངོ༌། །ཞེས་དང་། འཇུག་པ་ལས། ཇི་ལྟར་རྫ་མཁན་སྟོབས་ཆེན་ལྡན་བས་འདིར། ཞེས་སོགས་གསུངས། དགེ་རྩ་སྨིན་པའི་སེམས་ཅན་སྨིན་གྲོལ་ལ་འགོད་པའི་ཚུལ་ཡང་། མདོ་ལས། ཇི་ལྟར་ཉི་མ་ཤར་བ་ན། །ཡོངས་སྨིན་པདྨ་ཁ་འབྱེད་ལྟར། །དེ་བཞིན་དེ་བཞིན་གཤེགས་བྱོན་ཡང་། །བསམ་པ་ཡོངས་སྨིན་ཁོ་ན་སྦྱོང་། །ཞེས་གསུངས་པ་ལྟར་རོ།།དེ་ལ་སྔོན་སྨོན་ལམ་འདེབས་པ་པོ་བྱང་སེམས་ཡིན་ན་དེ་འདས་ནས་ཡུན་རིང་ལོན་པས་འབྲས་བུ་ད་ལྟ་འབྱུང་བ་མི་འཐད་ཅིང་། བྱང་སེམས་ཀྱི་སྨོན་འབྲས་སངས་རྒྱས་ལ་འབྱུང་བའང་མི་འཐད་དོ་ཞེ་ན།
\b
\v 724 སྐྱོན་མེད་དེ། དཔེར་ན་བྲམ་ཟེ་ཕུར་བུའམ་ཤང་ཀུས་དུག་ཞི་བར་བྱེད་པའི་ནམ་མཁའ་ལྡིང་གི་ནི་མཆོད་སྡོངརིག་སྔགས་ཀྱིས་བསྒྲུབས་ནས་བྲམ་ཟེ་འདས་པར་གྱུར་པ་དང༌། དེ་འདས་ནས་ཡུན་རིང་ལོན་ཡང༌། མཆོད་རྫོང་དེ་ཉིད་ཀྱིས་ནི་ད་ལྟ་ཡང་དུག་ལ་སོགས་པ་ཞི་བར་བྱེད་པ་བཞིན་དུ།
\b
\v 725 བྱང་ཆུབ་སེམས་དཔའ་རྣམས་ཀྱིས་ལམ་དུས་སུ་བྱང་ཆུབ་སེམས་དཔའི་སྤྱོད་པའི་ཉམས་ལེན་ལ་རྗེས་སུ་མཐུན་པར་བསླབས་ནས་རྒྱལ་བའི་གཟུགས་ཀྱི་སྐུའི་མཆོད་སྡོང་བསྒྲུབས་པ་ཡང་སྒྲུབ་པ་པོ་བྱང་ཆུབ་སེམས་དཔའ་སྲིད་ཞིའི་མཐའ་གཉིས་ལ་མི་གནས་པའི་མྱ་ངན་ལས་འདས་པ་མངོན་དུ་བྱས་ནས་རྣམ་པར་རྟོག་པ་ཐམས་ཅད་འགགས་ཀྱང་། གདུལ་བྱའི་གནས་སྐབས་དང་མཐར་ཐུག་གི་དོན་རྣམས་དུས་ཐམས་ཅད་དུ་འབད་རྩོལ་མེད་པར་རྟག་ཁྱབ་ལྷུན་འགྲུབ་ཆེན་པོའི་ཚུལ་དུ་མཛད་པར་འགྱུར་ཏེ། རྒྱན་ལས། དེ་ལྟར་མཛད་པ་རྒྱ་ཆེའི་ཕྱིར། །སངས་རྒྱས་ཁྱབ་པར་ངེས་པར་བརྗོད། །དེ་ཉིད་ཟད་པ་མེད་པའི་ཕྱིར། །རྟག་པ་ཞེས་ཀྱང་བརྗོད་པ་ཡིན། །ཞེས་གསུངས།
\b
\v 726 གཉིས་པ་ནི།་སེམས་མེད་སོགས་རྐང་པ་བརྒྱད་ཀྱིས་བསྟན། དེ་ལ་ཉན་ཐོས་སྡེ་པ་ཁ་ཅིག་ན་རེ། སངས་རྒྱས་ལ་རྣམ་པར་རྟོག་པའི་སེམས་མེད་པ་ཡིན་ན། དེ་ལ་མཆོད་པ་བྱས་བ་ན་བདག་གིར་བཞེས་པའི་རྟོག་པའང་མེད་པས། ཇི་ལྟར་ན་བསོད་ནམས་ཀྱི་འབྲས་བུ་དང་ལྡན་པར་འགྱུར་ཞེ་ན། སངས་རྒྱས་ལ་དེ་འདྲའི་རྟོག་པ་མེད་མོད་ཀྱང་། མཆོད་པ་ཕུལ་བ་ལས་ཕན་ཡོན་ནམ་བསོད་ནམས་འབྱུང་སྟེ། རྒྱུ་མཚན་གང་གི་ཕྱིར་ན། སངས་རྒྱས་སྐུ་དངོས་བཞུགས་དུས་དེ་ལ་མཆོད་པའམ། མྱ་ངན་ལས་འདས་པའི་ཚུལ་བསྟན་པའི་རྗེས་སུ་སེམས་མེད་པའི་སྐུ་གདུང་ལ་མཆོད་པ་གཉིས་བསོད་ནམས་མཚུངས་པ་ཉིད་དུ་བྱམས་པ་སེང་གེའི་སྒྲའི་མདོ་ལས་བཤད་པའི་ཕྱིར་རོ། །མཆོད་རྟེན་བསྐོར་བའི་ཕན་ཡོན་གྱི་མདོ་ལས་ཀྱང༌། གང་ཞིག་བཞུགས་ལ་མཆོད་པ་དང༌། །མྱ་ངན་འདས་པའི་སྐུ་གདུང་ལ། །སེམས་ནི་མཉམ་པར་དད་པ་ཡིས། །བསོད་ནམས་ལ་ནི་ཁྱད་པར་མེད། །ཅེས་གསུངས་པའི་ཕྱིར་རོ། །
\b
\v 727 དེ་ཡང་སངས་རྒྱས་མཆོད་པ་དང་དེ་ལས་བསོད་ནམས་འབྱུང་བའི་ཚུལ་ཡང་། ངེད་འདོད་པ་ལྟར་ཐ་སྙད་ཀུན་རྫོབ་པའམ་ནི་ཁྱོད་འདོད་པ་ལྟར་གྱི་དེ་ཁོ་ན་ཉིད་དུའང་རུང་སྟེ་ཞེས་འདིར་རེ་ཞིག་རིགས་པས་དཔྱད་པ་བྱས་ནས་རང་རང་གིས་འདོད་ཚུལ་ཐུན་མོང་མ་ཡིན་པ་སྒྲུབ་པ་བཏང་སྙོམས་སུ་བྱས་ཏེ་བརྫུན་ཡང་རུང་བདེན་ཡང་རུང་དེ་མཆོད་པ་ལས་དངོས་པོ་དངམཐུན་པའི་འབྲས་བུ་བསོད་ནམས་རླབས་པོ་ཆེ་འབྱུང་བ་ནི་ཡིད་ཆེས་པའི་ལུངལས་གསུངས་པ་ཡིན་པས་རང་ཅག་གཉིས་ཀས་ཐུན་མོང་དུ་དེ་ལྟར་འདོད་རིགས་སོ་ཞེས་པའོ། །བརྫུན་པ་ལ་རྒྱུ་འབྲས་རུང་ངམ་སྙམ་ན་རུང་སྟེ་དཔེར་ན་ཁྱོད་བདེན་པའི་སངས་རྒྱས་ལ་མཆོད་པ་ལས་ཇི་ལྟར་བདེན་གྲུབ་ཀྱི་འབྲས་བུར་བཅས་པ་བཞིན་དུ་ངེད་ཀྱི་ལུགས་ལ་བརྫུན་པ་སྒྱུ་མ་ལྟ་བུའི་སྟེང་ནས་རྒྱུ་འབྲས་བྱ་བྱེད་ཐམས་ཅད་བཞག་ཆོག་པ་ཡིན་ནོ།། 
\b
\qc འདིར་རིགས་པས་དཔྱད་པ་བཏང་སྙོམས་སུ་བྱས་ནས་ལུང་གིས་སྒྲུབ་པ་གཙོ་བོར་བྱེད་པའི་དོན་དབབ་ནི། སྤྱིར་གཞལ་བྱ་ལ། མངོན་གྱུར། ཅུང་ཟད་ལྐོག་གྱུར། ཤིན་ཏུ་ལྐོག་གྱུར་གསུམ་ལས།དང་པོ་མངོན་སུམ་གྱི་ཚད་མ་དང༌། གཉིས་པ་དངོས་སྟོབས་རྗེས་དཔག་གི་ཚད་མས་རྟོགས་ནུས་པས་དཔྱད་པ་ཀུན་གྱིས་གཞལ་བྱ་རྟོགས་པ་ལུང་ཁོ་ན་ལ་ངེས་པར་ལྟོས་མི་དགོས་ཤིང༌། སངས་རྒྱས་མཆོད་པ་ལས་བསོད་ནམས་འབྱུང་བ་ལྟ་བུ་ནི་གཞལ་བྱའི་གནས་གསུམ་པ་ཤིན་ཏུ་ལྐོག་གྱུར་ཡིན་པས་དེ་ནི་རིགས་པ་རྐྱང་པས་རྟོགས་མི་ནུས་པས་དེ་རྟོགས་པ་ནི་ཡིད་ཆེས་པའི་ལུང་རྣམ་དག་ལ་བརྟེན་ནས་ལུང་གི་ཚད་མའམ་ཡིད་ཆེས་རྗེས་དཔག་གིས་རྟོགས་པ་ལ་ངེས་པར་ལྟོས་དགོས་པའི་ཕྱིར་ལུང་གིས་སྒྲུབ་པ་གཙོ་བོར་བྱས་པ་ཡིན་ཏེ། རྣམ་འགྲེལ་ལས། དཔྱོད་པ་ཀུན་ལ་བསྟན་བཅོས་དག །གཟུང་ཞེས་ལུགས་འདི་གང་གིས་བྱས། །ཞེས་དང་། 
\b
\qc གནས་གསུམ་པར་ནི་འཕོ་བ་ན། །བསྟན་བཅོས་ལེན་པར་རིགས་ལྡན་ཡིན། །ཞེས་གསུངས་པའི་ཕྱིར་རོ། །དེ་ལ་ལུང་གི་ཚད་མ་དང༌། ལུང་ཚད་མ་གཉིས་དོན་མི་གཅིག་ལ། ལུང་གི་ཚད་མ་དང་ཡིད་ཆེས་རྗེས་དཔག་དོན་གཅིག་སྟེ། དེ་ནི་དཔྱད་གསུམ་གྱིས་དག་པའི་ལུང་གི་རྟགས་ཀྱིས་ལུང་རང་གིས་བསྟན་བྱའི་དོན་ལ་མི་བསླུ་བར་རྟོགས་པའི་རྗེས་དཔག་ལྟ་བུའོ། །ལུང་ཚད་མ་དང་། དཔྱད་གསུམ་གྱིས་དག་པའི་ལུང་དོན་གཅིག་སྟེ། དེ་ནི་ཤེར་ཕྱིན་གྱི་མདོ་སྡེ་ལྟ་བུའོ།། ཐར་བ་ཙམ་ཐོབ་པར་འདོད་པས་ཀྱང་སྟོང་ཉིད་རྟོགས་དགོས་པར་སྒྲུབ་བ་གཉིས་པ་ཐར་བ་ཙམ་ཐོབ་པར་འདོད་པས་ཀྱང་སྟོང་ཉིད་རྟོགས་དགོས་པར་སྒྲུབ་པ་ལ་གཉིས།རྩོད་པ་དགོད་པ། དེའི་ལན་བསྟན་པའོ། །
\b
\v 728 དང་པོ་ནི། བདེན་པ་སོགས་རྐང་པ་གཉིས་ཀྱིས་བསྟན། དེ་ལ་ཕྱོགས་སྔ་མ་དག་ན་རེ། ཐར་འདོད་རྣམས་ཀྱིས་མངོན་པ་གཉིས་ཀྱི་གཞུང་ནས་བཤད་པ་ལྟར་གྱི་བདེན་པ་བཞིའི་ཁྱད་ཆོས་རགས་པའི་མི་རྟག་སོགས་བཅུ་དྲུག་མངོན་སུམ་དུ་མཐོང་ཟིན་གོམས་པར་གྱུར་པས་འཁོར་བ་ལས་གྲོལ་བའི་དགྲ་བཅོམ་པ་ཐོབ་པར་འགྱུར་གྱི་ཆོས་ཐམས་ཅད་རང་བཞིན་གྱིས་གྲུབ་པས་སྟོང་པའི་སྟོང་པ་ཉིད་མཐོང་བས་ཅི་ཞིག་བྱ་སྟེ་དགོས་པ་མེད་དོ་ཞེས་རྩོད། 
\b
\qc དེ་ལྟར་སྨྲ་བའི་ཕྱོགས་སྔའི་གཙོ་བོ་ནི་ཉན་ཐོས་སྡེ་པ་ཁ་ཅིག་སངས་རྒྱས་འཐོབ་པ་ལ་སྟོང་ཉིད་རྟོགས་མི་དགོས་པར་མ་ཟད་ཆོས་ཀྱི་བདག་མེད་ཀྱི་མིང་ཙམ་ཡང་ཁས་མི་ལེན་པར་གཞི་གྲུབ་ན་ཆོས་བདག་ཡིན་པས་ཁྱབ་པར་ཁས་ལེན་ཅིང་། ཆོས་ཀྱི་བདག་མེད་སྟོན་པའི་ཐེག་ཆེན་གྱི་མདོ་སྡེ་བཀར་ཁས་མི་ལེན་པ་དེ་དག་ཡིན་པར་ལན་གྱི་སྐབས་སུ་ཐེག་ཆེན་བཀར་སྒྲུབ་མཛད་པས་ཀྱང་ཤེས་ནུས་ལ། ཞར་ལ་དེ་འདྲའི་ཐེག་ཆེན་གྱི་མདོ་སྡེ་བཀར་འདོད་ཅིང་སངས་རྒྱས་འཐོབ་བ་ལ་སྟོང་ཉིད་རྟོགས་དགོས་པར་བཞེད་ཀྱང་། ཐར་བ་ཙམ་འཐོབ་པ་ལ་ཆོས་ཀྱི་བདག་མེད་རྟོགས་དགོས་པས་ཁྱབ་པ་ཁས་མི་ལེན་པའི་རང་རྒྱུད་པ་མན་ཆད་ཀྱི་ངོར་སྟོང་ཉིད་རྟོགས་པའི་ལམ་དེ་ཉིད་ཐར་པ་ཙམ་འཐོབ་པ་ལའང་མེད་དུ་མི་རུང་བར་སྒྲུབ་པར་བཞེད་ནས་གཞུང་འདི་དག་བཀོད་པ་ཡིན་ནོ།།
\b
\qc གཉིས་པ་ལ་གསུམ། སྟོང་ཉིད་རྟོགས་པའི་ཤེས་རབ་ཐར་ལམ་དུ་སྒྲུབ་པ། སྟོང་ཉིད་རྟོགས་པའི་ཤེས་རབ་ཐམས་ཅད་མཁྱེན་པའི་ལམ་དུ་སྒྲུབ་པ། དེས་ན་ཐར་བ་དང་ཐམས་ཅད་མཁྱེད་པ་དོན་གཉེར་གྱིས་སྟོང་ཉིད་སྒོམ་རིགས་བར་གདམས་པའོ།།དང་པོ་ལ་གསུམ། སྟོང་ཉིད་རྟོགས་པའི་ཤེས་རབ་ཐར་ལམ་དུ་ལུང་གིས་སྒྲུབ་པ། ལུང་སངས་རྒྱས་ཀྱི་བཀར་རིགས་པས་སྒྲུབ་པ། སྟོང་ཉིད་རྟོགས་པའི་ཤེས་རབ་དང་བྲལ་ན་ཐར་པ་ཙམ་ཡང་མི་འཐོབ་པར་སྒྲུབ་པའོ།།
\b
\qc དང་པོ་ནི། གང་ཕྱིར་སོགས་རྐང་པ་གཉིས་ཀྱིས་བསྟན། རང་བཞིན་མེད་པའི་སྟོང་ཉིད་བསྒོམ་པ་ལ་མི་ལྟོས་པར་རགས་པའི་མི་རྟགས་སོགས་བཅུ་དྲུག་སྒོམ་པ་ཙམ་ལ་བརྟེན་ནས་འཁོར་བ་ལས་གྲོལ་བར་མི་འགྱུར་ཏེ། རྒྱུ་མཚན་གང་གི་ཕྱིར་ན་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་སྡེའི་ལུང་ལས་ཆོས་ཐམས་ཅད་རང་བཞིན་གྱིས་སྟོང་བར་རྟོགས་པའི་ལམ་འདི་ནི་མེད་པར་བྱང་ཆུབ་གསུམ་པོ་གང་ཡང་འཐོབ་པ་མེད་པར་གསུངས་པའི་ཕྱིར་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ལས། དངོས་པོའི་འདུ་ཤེས་ཅན་ལ་ཐར་བ་མེད། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་སོགས་ཀྱིས་དུས་གསུམ་ཀའི་ཡང་དག་པར་རྫོགས་པའི་སངས་རྒྱས་དང༌། རྒྱུན་ཞུགས་ནས་རང་རྒྱལ་གྱི་བར་རྣམས་ཤེར་ཕྱིན་འདི་བསྒོམས་པ་ལ་བརྟེན་ནས་ཐོབ་པར་གསུངས་ལ། སློབ་དཔོན་ཤེར་འབྱུང་བློ་གྲོས་ཀྱིས་སྤྱོད་འཇུག་འགྲེལ་ཆེན་དུའང་སྐབས་འདིར་ལུང་འདི་ཉིད་དྲངས་ནས་འདིའི་སྐབས་ཀྱི་བྱང་ཆུབ་ཐེག་པ་གསུམ་ཀའི་བྱངཆུབ་ལ་བྱེད་པ་ལྟར་ཡིན་གྱི་ཐེག་ཆེན་གྱི་བྱང་ཆུབ་ཁོ་ན་ལ་བྱེད་པ་མིན་ནོ། 
\b
\qc ཅི་སྟེ་རིགས་པ་དང་མི་འགལ་བ་ནི་གྲུབ་མཐའ་ཀུན་གྱིས་ཁས་ལེན་དགོས་ཀྱི་ལུང་ནི་ཚད་མར་འདོད་མཁན་འགའ་ཞིག་གི་ངོར་སྒྲུབ་བྱེད་དུ་འགྲོ་ཡང་། འདིར་ཉན་ཐོས་སྡེ་པ་ཐེག་ཆེན་གྱི་ལུང་བཀར་མི་འདོད་པ་དག་གི་ངོར་ཤེར་ཕྱིན་གྱི་ལུང་སོགས་སྒྲུབ་བྱེད་དུ་དྲངས་པ་མ་འབྲེལ་ལོ་སྙམ་ན། དེ་དག་གིས་ཐེག་ཆེན་གྱི་ལུང་བཀར་མི་འདོད་པའི་ལོག་རྟོག་འགོག་པའི་ཕྱིར་དུ་ཐེག་ཆེན་བཀར་སྒྲུབ་ཀྱི་རིགས་པ་སྟོན་པར་བཞེད་ནས་རྩོད་པའི་སྐབས་ཕྱེ་བའི་ཕྱིར་བཀོད་པ་ཡིན་ནོ།།
\b
\v 729 གཉིས་པ་ནི། གལ་ཏེ་སོགས་རྐང་པ་བཅུ་གཉིས་ཀྱིས་བསྟན། གལ་ཏེ་ཐེག་ཆེན་གྱི་མདོ་ལས་དེ་སྐད་བཤད་མོད། དེ་དག་ནི་ངེད་ཀྱིས་བཀར་མི་འདོད་ཅིངཚད་མར་ཁས་མི་ལེན་པས་དེ་སྒྲུབ་བྱེད་དུ་དྲངས་ནས་སྟོང་ཉིད་རྟོགས་པ་མེད་ན་ཐར་པ་ཙམ་ཡང་མི་འཐོབ་པར་སྒྲུབ་པ་ནི་སྒྲུབ་བྱེད་བསྒྲུབ་བྱ་དངམཚུངས་པའི་ཕྱིར་མ་གྲུབ་བོ་ཞེ་ན། འོ་ན་ཉན་ཐོས་སྡེ་པ་ཁྱོད་ཀྱི་ལུང་ཐེག་དམན་གྱི་སྡེ་སྣོད་རྣམས་ནི་བཀའ་ཡིན་པར་ཇི་ལྟར་གྲུབ་ཅེས་དྲིས་ན། 
\b
\qc ངེད་ཀྱི་ལུང་འདི་དག་ནི་བཀའ་ཡིན་ཏེ་གང་གི་ཕྱིར་ན༑འུ་བུ་ཅག་རྒོལ་སྔ་ཕྱི་གཉིས་ཀ་ལ་འདི་དག་བཀར་གྲགས་ཤིང་གྲུབ་པའི་ཕྱིར་རོ་ཞེ་ན། འོ་ན་དང་པོ་ཁྱོད་སྐྱེས་མ་ཐག་པ་དང་གྲུབ་མཐའ་ལ་བློ་ཁ་མ་ཕྱོགས་པའི་དུས་དང༌། ལུང་དོན་རིགས་པས་གཏན་ལ་མ་ཕེབས་པའི་སྐབས་སུ་ཁྱོད་ལ་འདི་དག་བཀར་མ་གྲུབ་པས། དེའི་ཚེ་འདི་དག་བཀའ་མ་ཡིན་པར་ཐལ་བའི་སྐྱོན་འོང་ཞིང་། ཕྱི་ནས་ལུང་དེ་དག་བཀར་གྲུབ་པའི་རྒྱུ་མཚན། བསླབ་པ་གསུམ་སྟོན་པའི་རིམ་པས། འདུལ་བ་ལ་སྣང༌། མདོ་སྡེ་ལ་འཇུག མངོན་པའི་ཆོས་ཉིད་དང་མི་འགལ་བར་འཇུག་པ་ཆེན་པོ་བསྟན་པ་ཡིན་པ་ལྟ་བུའི་
\b
\v 730 རྐྱེན་གང་གིས་ནི་བཀའ་མ་ལུང་ཚད་མ་དེར་ཡིད་ཆེས་པ་ཡིན་ན། བསླབ་གསུམ་སྟོན་པ་སོགས་ཀྱི་སྒྲུབ་བྱེད་དེ་ནི་ཐེག་ཆེན་གྱི་མདོ་སྡེ་ལ་ཡང་མཚུངས་པར་ཡོད་པའི་ཕྱིར་དེ་དག་ཀྱང་བཀར་གྲུབ་བོ། །དེས་ན་བཀའ་ཡིན་མིན་གྱི་ཁྱད་པར་བརྗོད་བྱའི་སྟོན་ཚུལ་ལ་ལྟོས་དགོས་ན་ནི་མཚུངས་པར་ཡོད་ལ། དེ་ལས་གཞན་དུ་བརྗོད་བྱའི་ཁྱད་པར་ལ་ལྟོས་མི་དགོས་པར་གང་ཟག་གམ་སྡེ་པ་གཞན་གང་ཡང་རུང་བ་གཉིས་ཀྱི་འདོད་པ་མཐུན་པས་བཀའ་ཚད་མར་བདེན་པར་འགྱུར་ན་ནི། སྙན་ཚིག་ལྟ་བུའི་གྲུབ་མཐའ་ཐུན་མོང་བའི་རིག་བྱེད་ཀྱི་གཞུང་སོགས་ཀྱང་བཀར་བདེན་པར་འགྱུར་རོ། ཁོ་ན་རེ། ཁྱོད་ཀྱིས་རིགས་པ་དེ་འདྲའི་སྒོ་ནས་བསྒྲུབསཀྱང་མི་མཚུངས་ཏེ། ངེད་ཀྱིས་ཚད་མར་འདོད་རྒྱུའི་ཐེག་དམན་གྱི་སྡེ་སྣོད་རྣམས་ནི་བཀའ་ཡིན་པར་ཁྱོད་ཀྱིས་ཀྱང་འདོད་པས་རང་ཅག་གཉིས་ཀར་རྩོད་མེད་དུ་གྲུབ་ལ།
\b
\v 731 ཐེག་ཆེན་གྱི་སྡེ་སྣོད་ཤེར་ཕྱིན་གྱི་མདོ་སྡེ་ལྟ་བུ་ནི་ངེད་ཀྱིས་བཀར་མི་འདོད་པས་རྩོད་པ་དང་བཅས་པའི་ཕྱིར་སྐྱོན་ཅན་ནོ་ཞེ་ན། འོ་ན་ཐེག་དམན་གྱི་ལུང་ལ་ཡང་གཞན་སྡེ་མུ་སྟེགས་པ་རྣམས་དང་ཁྱོད་ཉན་ཐོས་སྡེ་པ་དག་ལུང་རྣམ་དག་ཡིན་མིན་གྱི་ཕྱིར་རྩོད་པ་དང་བཅས་པ་དང༌། སྡེ་པ་བཅོ་བརྒྱད་པོ་ཐམས་ཅད་ཀྱིས་ཚད་མར་འདོད་རྒྱུའི་ལུང་འགའ་ཞིག་ཡོད་ནའང༌། ལུང་གཞན་བར་སྲིད་ཡོད་པར་སྟོན་པའི་ལུང་སྡེ་པ་ལ་ལས་བཀར་འདོད་ཀྱང་ཕལ་ཆེན་སྡེ་པས་བཀའ་མ་ཡིན་པར་འདོད་ལ། གང་ཟག་རང་རྐྱ་ཐུབ་པའི་རྫས་ཡོད་ཀྱི་བདག་མེད་པར་སྟོན་པའི་ལུང་ཡང་གནས་མའི་བུའི་སྡེ་པས་ཚད་མར་མི་འདོད་པ་སོགས། ནང་སྡེ་རང་གཞན་དག་རྩོད་པ་དང་བཅས་པ་ཡིན་པའི་ཕྱིར་དེ་དག་ཀྱང་བཀའ་མ་ཡིན་ནོ་ཞེས་དོར་བྱར་ཐལ་བར་འགྱུར་རོ། །
\b
\qc སྐབས་འདིར་མདོ་སྡེ་ལ་འཇུག་པ་སོགས་གསུམ་དང་ལྡན་པ་ལ་ཆེན་པོ་བསྟན་པ་དང༌། དེ་ལས་བཟློག་པ་ལ་ནག་པོ་བསྟན་པ་ཞེས་བཤད་ལ། བྱང་སའི་འགྲེལ་པ་སོགས་ལས་ཀྱང་དེ་ལྟར་གསུངས།དེ་གཉིས་ཀྱི་དོན་ནི། །མདོ་སྡེ་རྒྱན་གྱི་ཊཱི་ཀ་ལས། ནག་པོ་བསྟན་པ་ལ་གཉེན་པོའི་དམིགས་པ་སྟོན་པ་མེད་པས་གཉེན་པོའི་དམིགས་པ་སྟོན་པ་ལ་ཆེན་པོ་སྟོན་པས་ཁྱབ་བོ་ཞེས་གསུངས། དེས་ན་འཁོར་བར་འཁྱམས་བྱེད་ཀྱི་རྒྱུ་ཁོ་ན་སྟོན་པ་དེ་ནག་པོ་བསྟན་པ་དང་འཁོར་བའི་འཆིང་བ་དགྲོལ་བྱེད་ཀྱི་གཉེན་པོ་སྟོན་པ་དེ་ཆེན་པོ་སྟོན་པར་འཇོག་དགོས་སོ། །
\b
\v 732 གསུམ་པ་ནི། བསྟན་རྩ་སོགས་རྐང་པ་ཉི་ཤུས་བསྟན། དེ་ལ་མིང་གི་དགེ་སློང་སོགས་དགེ་སློང་དུ་མ་བཤད་པའི་ནང་ནས་བཅོམ་ལྡན་འདས་ཀྱི་བསྟན་པའི་རྩ་བ་ནི་དོན་དམ་པའི་དགེ་སློང་ཉན་ཐོས་དགྲ་བཅོམ་པ་ཉིད་ཡིན་ན་ཁྱོད་འདོད་པ་ལྟར་ན། དགེ་སློང་དགྲ་བཅོམ་པ་ཉིད་ཀྱང་འཇོག་དཀའ་བར་གནས་ཏེ། དེ་འཐོབ་པ་ལ་ཉོན་མོངས་ས་བོན་དང་བཅས་པ་སྤོང་དགོས། དེ་སྤོང་བ་ལ་གཉེན་པོ་མཆོག་སྟོང་ཉིད་ཟབ་མོ་སྒོམ་དགོས་པ་ལས། ཁྱོད་ཀྱིས་བདེན་བཞིའི་ཁྱད་ཆོས་མི་རྟག་སོགས་བཅུ་དྲུག་མཐོང་ཟིན་གོམས་པས་གྲོལ་བ་འཐོབ་པར་ཁས་བླངས་ནས་ཐར་པ་འཐོབ་བྱེད་ཀྱི་ལམ་གཅིག་པུ་སྟོང་ཉིད་རྟོགས་པའི་ཤེས་རབ་ལམ་དུ་མི་བྱེད་པར་མ་ཟད། སྟོང་ཉིད་མཐོང་བས་ཅི་ཞིག་བྱ་ཞེས་སྨྲས་པའི་ཕྱིར་རོ། །ཀྱང་ཞེས་པའི་སྒྲས་སྟོང་ཉིད་མ་རྟོགས་ན་སངས་རྒྱུས་མི་འཐོབ་པར་མ་ཟད་དགྲ་བཅོམ་ཙམ་ཡང་མི་འཐོབ་པ་བསྡུའོ།།
\b
\qc ཉན་ཐོས་དགྲ་བཅོམ་རྣམས་ལ་བསྟན་པའི་རྩ་བ་ཞེས་བརྗོད་པའི་རྒྱུ་མཚན་ནི། སོ་སོར་ཐར་བ་དེ་བསྟན་པའི་རྩ་བ་ཡིན་ལ་སོ་ཐར་གྱི་སྡོམ་པ་ཉམས་སུ་ལེན་པའི་རྟེན་གྱི་གང་ཟག་གི་གཙོ་བོ་དེ་རྣམས་ཡིན་པས་སམ། ཡང་ན་དེ་རྣམས་ཀྱིས་སངས་རྒྱས་ལས་གསུང་རབ་དངོས་སུ་ཐོས་ནས་འོད་སྲུང་སོགས་ཀྱིས་བཀའ་བསྡུ་མཛད་པ་ལ་བརྟེན་ནས་བསྟན་པ་རིང་དུ་གནས་པའི་ཕྱིར་དང་། གནས་བརྟན་བཅུ་དྲུག་སོགས་ཀྱིས་བསྟན་པ་སྐྱོང་བར་མཛད་པའི་ཕྱིར་རོ་ཞེས་འཆད་ཚུལ་གཉིས་ཡོད་དོ།།
\b
\qc དེ་ནས་སྟོང་ཉིད་མ་རྟོགས་ན་དགྲ་བཅོམ་ཙམ་ཡང་མི་འཐོབ་པས་ཁྱབ་པ་སྒྲུབ་པ་ནི། སྟོང་ཉིད་མ་རྟོགས་ན་སེམས་ནི་བདེན་འཛིན་གྱི་དམིགས་པ་དང་བཅས་པ་སྟེ་བདེན་འཛིན་གྱི་ཞེན་ཡུལ་རིགས་པས་།སུན་དབྱུང་མི་ནུས་པས་བདེན་པར་ཞེན་པ་ལས་མི་འདའ་ལ། ཇི་སྲིད་སེམས་བདེན་འཛིན་དང་བཅས་པ་རྣམས་ཀྱིས་དེ་སྲིད་སངས་རྒྱས་འཐོབ་པ་ལྟ་ཞོག་ཐེག་དམན་གྱི་མྱ་ངན་ལས་འདས་པའང་དཀའ་བར་གནས་ཏེ་འཐོབ་མི་ནུས་པས་ཁྱབ་བོ། །
\b
\qc དེ་ལྟར་རྐང་པ་ཕྱི་མ་གཉིས་ཁྱབ་སྒྲུབ་ལ་སྦྱར་བའམ། ཡང་ན་རྐང་པ་སྔ་མ་གཉིས་དམ་བཅའ་དང༌། ཕྱི་མ་གཉིས་རྟགས་སུ་བྱ་སྟེ། ཇི་སྲིད་སེམས་དམིགས་པ་དང་བཅས་པ་དེ་སྲིད་དུ་མྱང་འདས་ཙམ་ཡང་མི་འཐོབ་པའི་ཕྱིར། ཞེ་ས་སྦྱར་རོ། །དེ་ལ་ཕྱོགས་སྔ་མ་ན་རེ། དོན་དམ་པའིདགེ་སློང་དང༌། མྱང་འདས་ཙམ་འཐོབ་པ་ལ་སྟོང་ཉིད་རྟོགས་མི་དགོས་ཀྱི།
\b
\v 733 མི་རྟག་སོགས་བཅུ་དྲུག་རྟོགས་ཟིན་གོམས་པ་ལ་བརྟེན་ནས་ཉོན་མོངས་ཟད་པར་སྤངས་པས་གྲོལ་བ་དགྲ་བཅོམ་པའི་འབྲས་བུ་འཐོབ་བོ་ཞེ་ན། དེ་འདྲ་བའི་གང་ཟག་གིས་མངོན་པ་གཉིས་ཀྱི་གཞུང་ནས་བཤད་པ་ལྟ་བུའི་ཉོན་མོངས་མངོན་གྱུར་བ་ཙམ་རེ་ཞིག་སྤངས་ནའང་བོན་ཅུང་ཟད་ཀྱང་མ་སྤངས་པས་དེ་ཙམ་གྱིས་གྲོལ་བར་འདོད་ན། དེ་འདྲ་དེས་ཉོན་མོངས་མངོན་གྱུར་ཙམ་རེ་ཞིག་སྤངས་པ་དེའི་དེ་མ་ཐག་ཏུ་འཁོར་བ་ལས་གྲོལ་བའི་དགྲ་བཅོམ་པ་དེར་ཁས་ལེན་དགོས་པར་འགྱུར་རོ། །ཞེས་སོ། །
\b
\qc མངོན་གྱུར་རེ་ཞིག་སྤངས་པའི་དེ་མ་ཐག་ཏུ་གྲོལ་བ་འཐོབ་པར་ཁས་ལེན་དགོས་པའི་རྒྱུ་མཚན་ནི།སྤྱིར་མི་རྟག་སོགས་བཅུ་དྲུག་རྟོགས་པའི་ལམ་ཙམ་གྱིས་གྲོལ་བ་འཐོབ་པར་ཕ་རོལ་པོས་ཁས་བླངས་ལ། །དེ་འདྲའི་ལམ་དེ་ཇི་ཙམ་གོམས་པར་བྱས་ཀྱང་ས་བོན་ནི་སྤོང་མི་ནུས་པའི་རིགས་པས་མགོ་མཚུངས་ཀྱི་སྐྱོན་བརྗོད་པ་ཡིན་ནོ། །དེ་འདོད་ནི་མི་ནུས་ཏེ། དེ་འདྲའི་གང་ཟག་གི་རྒྱུད་ལ་ཉོན་མོངས་མངོན་གྱུར་པ་རེ་ཞིག་མེད་ཀྱང་དེ་དག་གི་རྒྱུད་ལ་ཡང་སྲིད་ཕྱི་མར་ཉིང་མཚམས་སྦྱོར་ཞིང་ཕུང་པོ་འཕེན་པར་བྱེད་པའི་ལས་ཀྱི་ནུས་པ་མཐུ་ཅན་ལུང་དང་རིགས་པའི་སྟོབས་ཀྱིས་མཐོང་བ་ཡིན་པའི་ཕྱིར། 
\b
\qc འདིའི་སྐབས་ཀྱི་ཉོན་མོངས་སྤངས་པས་གྲོལ་ན་ཞེས་པའི་རྩོད་པ་འདི་སྤྱིར་ཉོན་མོངས་སྤངས་པས་གྲོལ་བ་ཐོབ་མི་ཐོབ་ལ་རྩོད་པ་མིན་ཏེ་ཉོན་མོངས་སྤངས་ན་གྲོལ་བ་ཐོབ་དགོས་པར་ཀུན་གྱིས་འདོད་དགོས་པའི་ཕྱིར། དེས་ན་འདིར་མི་རྟག་སོགས་བཅུ་དྲུག་རྟོགས་པའི་ལམ་ཙམ་ལ་བརྟེན་ནས་ཉོན་མོངས་སྤངས་པའི་གྲོལ་བ་ཐོབ་པར་ཕ་རོལ་བས་ཁས་བླངས་པ་ལ་དེ་མི་འཐད་ཅེས་རྩོད་དེ་འདིར་ཐལ་འགྱུར་བ་རང་ལུགས་ལ་དེ་འདྲའི་ལམ་གྱིས་མངོན་པ་ནས་བཤད་པའི་ཉོན་མོངས་མངོན་གྱུར་པ་ཙམ་སྤོང་ནུས་ཀྱང་ས་བོན་གཏན་ནས་སྤོང་མི་ནུས་ལ། བདེན་འཛིན་ཉོན་སྒྲིབ་ཏུ་བྱས་པའི་ཉོན་མོངས་ནི་ས་བོན་སྤོང་མི་ནུས་པར་མ་ཟད་མངོན་གྱུར་ཙམ་ཡང་སྤོང་མི་ནུས་ཞེས་འདོད་པའི་ཕྱིར། མདོར་ན་དེ་འདྲའི་ལམ་གྱིས་ཉོན་མོངས་མཐའ་དག་ཟེད་པར་སྤོང་མི་ནུས། 
\b
\qc དེས་ན་དེ་འདྲའི་ལམ་གྱིས་གྲོལ་བ་ཐོབ་པ་མི་འཐད་ཅེས་པའི་དོན་ཡིན་གྱི། དེ་འདྲའི་ལམ་གྱིས་ཉོན་མོངས་སྤོང་ནུས། ཉོན་མོངས་སྤངས་ཀྱང་གྲོལ་བ་མི་འཐོབ་ཅེས་པའི་དོན་མིན་ནོ།། ལས་ཀྱི་ནུས་པ་ཞེས་པའི་དོན་ཡོང༌། མོ་འགལ་གྱི་བུ་སོགས་དགྲ་བཅོམ་འགའ་ཞིག་ལ་སྔར་སོ་སྐྱེའི་དུས་སུ་བསགས་པའི་ལས་ཀྱི་ནུས་པས་དགྲ་བཅོམ་ཐོབ་ཀྱང་སྐུ་ཚེ་དེར་སྡུག་བསྔལ་སྐྱེད་པ་ལ་བཤད་པ་ཡོད་ཀྱང༌།་འདིར་ནི་ཚེ་འདིའི་སྡུག་བསྔལ་སྐྱེད་པ་ཙམ་ལ་མི་བྱེད་པར་གཙོ་བོར་ཡང་སྲིད་ཕྱི་མ་འཕེན་པའི་ལས་ཀྱི་ནུས་པ་མི་ལྡོག་པས་གྲོལ་བ་འཐོབ་པར་མི་འཐད་ཅེས་བཤད་དགོས་གསུངས། དེ་ལ་ཁོ་ན་རེ། ཡང་སྲིད་ཕྱི་མ་འཕེན་པའི་ལས་ཀྱི་ནུས་པ་མཐོང་བ་ཡིན་ཞེས་པ་མ་གྲུབ་སྟེ།
\b
\v 734 མི་རྟག་སོགས་རྟོགས་པའི་ལམ་ལ་བརྟེན་ནས་དགྲ་བཅོམ་ཐོབ་པ་རྣམས་ཀྱི་རྒྱུད་ནི། ས་བོན་དང་འདྲ་བའི་ཟག་བཅས་ཀྱི་ལས་ཙམ་ཡོད་ཀྱང་དེ་དག་གི་ཉོན་མོངས་སྤངས་པ་ནི་རེ་ཞིག་པ་ཙམ་མིན་པས་ཡང་སྲིད་འཕེལ་བྱེད་ཀྱི་ལས་ལ་གསོས་འདེབས་པའི་ལྷན་ཅིག་བྱེད་རྐྱེན་རླན་དང་འདྲ་བའི་ཉེར་ལེན་གྱི་སྲེད་པ་དང་ལེན་པ་ནི་གཏན་ནས་མེད་པའི་ཕྱིར་ཡང་སྲིད་ཕྱི་མ་མི་ལེན་པ་ཉིད་ཡིན་ཅེས་ངེས་པ་ཉིད་དུ་འདོད་དོ་ཙ་ན། །
\b
\qc དེའི་ལན་ལ། ཁྱོད་ཀྱིས་དགྲ་བཅོམ་པར་འདོད་རྒྱུའི་གང་ཟག་དེ་འདྲའི་རྒྱུད་ལ་སྲེད་པ་མེད་ངེས་པ་ཡིན། ཞེས་པ་མ་གྲུབ་སྟེ། སྲིད་པ་འདི་ལ་མངོན་པའི་གཞུང་ནས་བཤད་པ་ལྟར་གྱི་ཉོན་མོངས་ཅན་གྱི་སྲེད་པ་ཉིད་མིན་ན་ཡང་། མངོན་པ་ནས་ཀུན་རྨོངས་མ་རིག་པ་ལ་ཉོན་མོངས་ཅན་ཡིན་མིན་གཉིས་བཤད་ལ་ཁྱོད་ཀྱང་དེ་ལྟར་འདོད་པ་བཞིན་དུ་སྲེད་པ་ལའང༌། གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་རྟོག་པས་དྲངས་པའི་སྲེད་པ་ཉོན་མོངས་ཅན་གཅིག་དང༌། གང་ཟག་རང་གི་མཚན་ཉིད་ཀྱིས་གྲུབ་པར་འཛིན་པའི་བདེན་འཛིན་གྱིས་དྲངས་པའི་སྲེད་པ་མངོན་པ་ནས་བཤད་པ་ལྟར་གྱི་ཉོན་མོངས་ཅན་མ་ཡིན་པ་ཞིག་དང་གཉིས་སུ་དབྱེ་རིགས་ལ། དེ་འདྲའི་དགྲ་བཅོམ་གྱི་རྒྱུད་ལ་སྲེད་པ་དང་པོ་མངོན་གྱུར་བ་ཙམ་རེ་ཞིག་མེད་ཀྱང་། སྲེད་པ་ཕྱི་མ་མངོན་གྱུར་བ་དང་བཅས་པ་ཅི་སྟེ་མེད་དེ་ཡོད་དགོས་པའི་ཕྱིར་རོ། །
\b
\qc འདིར་བདེན་འཛིན་གྱིས་དྲངས་པའི་སྲེད་པ་ཉིད་ཕ་རོལ་པོའི་ལུགས་ཀྱི་མངོན་པ་ནས་བཤད་པ་ལྟར་གྱི་ཉོན་མོངས་ཅན་གྱི་སྲེད་པ་མ་ཡིན་པར་སོང་འདུག་པས་དེ་ལྟར་བཤད་ཀྱི། སྤྱིར་ཉོན་མོངས་ཅན་མ་ཡིན་པའི་སྲེད་པ་ཡོད་པར་བསྟན་པ་མིན་ཏེ། ཐལ་འགྱུར་བ་རང་ལུགས་ལ་ནི་བདེན་འཛིན་ཡང་ཉོན་སྒྲིབ་ཏུ་འདོད་ན་སྲེད་པ་ལ་ཉོན་མོངས་ཅན་མིན་པ་ཞིག་ག་ལ་ཡོད། དེར་མ་ཟད་སྡེ་པ་ག་ཁན་གྱི་ལུགས་ལའང་སྲེད་པ་ལ་ཉོན་མོངས་ཅན་གྱིས་ཁྱབ་པར་ཁས་ལེན་དགོས་ཤིང༌། འདིར་བསྟན་གྱི་སྲེདཔ་ནི་ཡན་ལག་བཅུ་གཉིས་ཀྱི་ནང་ཚན་དུ་གྱུར་པའི་སྲེད་པ་ཉིད་ཡིན་པར་གཞུང་འདིའི་ཚིག་གོང་འོག་གིས་ཤེས་ནུས་ལ་དེ་ལའང་ཉོན་མོངས་ཅན་གྱིས་ཁྱབ་པས་སོ། །
\b
\qc དེ་ལྟར་ཡང་ཟིན་བྲིས་ལས། སྡེ་པ་གཉིས་དང་ཐེག་ཆེན་ལ་ཐུན་མོང་དུ་གྲགས་པ་ལྟར་གྱི་ཉོན་མོངས་ཅན་མ་ཡིན་པའི་སྲེད་པ་ཡོད་པར་བསམ་སྟོན་གྱི་རང་ལུགས་ཀྱི་སྲེད་པ་ལ་ཉོན་མོངས་ཅན་ཡིན་མིན་གཉིས་སུ་འདོད་པ་གཏན་མིན་པ་ཤེས་པར་བྱའོ་ཞེས་གསུངས། གལ་ཏེ་སྲིད་པ་འདི་ཉོནམོངས་ཅན་མིན་ན་ཉོན་སྒྲིབ་མ་ཡིན་པར་འགྱུར་བས།དེ་ལྟར་ན་ཤེས་སྒྲིབ་བམ་སྤང་བྱ་མིན་པ་གང་རུང་ཞིག་ཏུ་འགྱུར་ན། སྔར་བཤད་པའི་གང་ཟག་དེ་འདྲ་འཁོར་བ་ལས་མ་གྲོལ་བའི་སྒྲུབ་བྱེད་དུ་དེ་རྒྱུད་ན་ཡོད་པར་བསྟན་པ་ལ་འབྲེལ་མེད་དོ། །
\b
\qc འོ་ན་སྲིད་པ་ཡིན་ན་ཉོན་མོངས་ཅན་ཡིན་དགོས་ན། སྲིད་འདི་ཉོན་མོངས་ཅན་མིན་ཡང་ཞེས་སྲེད་པ་ལ་ཉོན་མོངས་ཅན་ཡིན་མིན་གཉིས་ཡོད་པར་བསྟན་པས་ཅི་བྱེད་སྙམ་ན་ཕྱོགས་སྔ་མའི་ལུགས་ལ་ཀུན་རྨོངས་མ་རིག་པ་ལ་གཉིས་ཡོད་པ་བཞིན་དུ་དེས་དྲངས་པའི་སྲེད་པ་ཡང་གཉིས་སུ་ཕྱེ་རིགས་པར་བསྟན་པའོ། །
\b
\qc གཉིས་སུ་ཕྱེ་བ་ལ་དགོས་པ་གང་ཞེ་ན། སྔར་བཤད་པའི་ལམ་དེས་སྲེད་པ་ཉོན་མོངས་ཅན་ཡིན་མིན་གཉིས་ཀའི་ས་བོན་ནི་མ་སྤངས་པར་འདྲ་ཡང་། མངོན་གྱུར་བ་ཡོད་མེད་མི་འདྲ་བས་དེའི་ཁྱད་པར་འབྱེད་པའི་ཕྱིར་རོ།།དེ་ལ་ཉོན་མོངས་མེད་ཀྱང་ཞེས་པས་བསྟན་པའི་མེདརྒྱུའི་ཉོན་མོངས་ནི། གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་མ་རིག་པ་དང༌། དེས་དྲངས་པ་སྲེད་པའི་སོགས་མངོན་གྱུར་བ་རྣམས་ཡིན་ལ། དེ་རྣམས་མེད་པའི་རྒྱུ་མཚན་ནི་དེ་དག་གི་གཉེན་པོར་མི་རྟག་སོགས་བཅུ་དྲུག་རྟོགས་པའི་ལམ་བསྒོམས་པས་སོ། །
\b
\qc ཀུན་རྨོངས་བཞིན་དུ་ཅི་སྟེ་མེད་ཅེས་པས་བསྟན་པའི་ཡོད་རྒྱུའི་ཉོན་མོངས་ནི། བདེན་འཛིན་གྱི་མ་རིག་པ་དང་དེས་དྲངས་པའི་སྲེད་པ་སོགས་མངོན་གྱུར་བ་དང་བཅས་པ་སྟེ། དེ་དག་ཡོད་པའི་རྒྱུ་མཚན་ནི་དེ་དག་གི་གཉེན་པོར་སྟོང་ཉིད་རྟོགས་པའི་ཤེས་རབ་ལམ་དུ་མི་བྱེད་པས་སོ། །དེས་ན་གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པའི་བདག་མེད་རྟོགས་པའི་ལམ་དེས་མངོན་པ་ནས་བཤད་པའི་ཉོནམོངས་ཀུན་བཏགས་ལྷན་སྐྱེས་གཉིས་ཀའི་མངོན་གྱུར་སློང་ནུས་པར་མཚུངས་ཤིང་དེ་གཉིས་ཀའི་ས་བོན་སྤོང་མི་ནུསཔར་མཚུངས་ལ། བདེན་འཛིན་ཉོན་སྒྲིབ་ཏུ་བྱས་པའི་ཀུན་བཏགས་ལྷན་སྐྱེས་གཉིས་ཀའི་མངོན་གྱུར་དང་སབོནགང་ཡང་སྤོང་མི་ནུས་སོ། །
\b
\qc སྟོང་ཉིད་རྟོགས་པའི་ལམ་གྱིས་ནི་མངོན་པ་ནས་བཤད་པའི་ཉོནམོངསཀུན་བཏགས་ལྷནསྐྱེས་གཉིསཀའི་ས་བོན་དང་བཅས་པ་དང་བདེན་འཛིན་ཉོན་སྒྲིབ་ཏུ་བྱས་པའི་ཀུན་བཏགས་དང་ལྷན་སྐྱེས་གཉིས་ཀ་ས་བོན་དང་བཅས་པ་སྤོང་ནུས་སོ། །ཞེས་བཤད་དགོས་ཀྱི། ལམ་སྔ་མས་ཉོན་མོངས་ཀུན་བཏགས་སྤོང་ནུས་ཀྱང་ལྷན་སྐྱེས་སྤོང་མི་ནུས་ལམ་ཕྱི་མས་ལྷན་སྐྱེས་ཀྱང་སྤོང་ནུས་ཞེས་འཆད་རྒྱུ་མིན་གསུངས། སྐབས་འདིར་ཉོན་མོངས་རྣམས་ལ་མངོན་པ་ནས་བཤད་པ་ལྟར་གྱི་རགས་པ་རེ་དང༌། ལུགས་འདིས་འདོད་པའི་ཕྲ་བ་རེར་འབྱེད་པ་ནི་བདེན་འཛིན་ཉོན་སྒྲིབ་ཏུ་བཞེད་པའི་གནད་ཀྱིས་ཡིན་ནོ།།་གཞན་ཡང་ཁྱེད་ཀྱི་དགྲ་བཅོམ་དུ་འདོད་པའི་གང་ཟག་དེ་འདྲའི་རྒྱུད་ལ་འཕེན་བྱེད་ཀྱི་ལས་ལ་གསོས་འདེབས་བྱེད་ཀྱི་སྲེད་པ་ཡོད་དེ།
\b
\v 735 རྒྱུ་མཚན་གང་གི་ཕྱིར་ན། རྒྱུ་ཚོར་བའི་རྐྱེན་གྱིས་འབྲས་བུ་སྲིད་པ་འདྲིན་པ་ཡིན་ན། ཚོར་བ་ལ་བདེན་པར་འཛིན་པ་ནི་ཁྱོད་དགྲ་བཅོམ་དུ་འདོད་པ་དེ་དག་ལ་ཡང་ཡོད་དེ། དེ་དག་གིས་ཚོར་བའི་འཁོར་གསུམ་བདེན་མེད་དུ་མ་རྟོགས་ཤིང་ཚོར་བ་བདེན་འཛིན་གྱི་མ་རིག་པ་ཅུང་ཟད་ཀྱང་མ་སྤངས་པས་ཚོར་བ་བདེ་བ་སྐྱེས་པ་ན་དེའི་རྐྱེན་གྱིས་ཚོར་བ་བདེ་བ་ལ་མི་འབྲལ་བར་སྲེད་པ་དང༌། ཚོར་བ་སྡུག་བསྔལ་སྐྱེས་པ་ན་དེའི་རྐྱེན་ཀྱིས་ཚོར་བ་སྡུག་བསྔལ་དང་འབྲལ་འདོད་ཀྱི་སྲེད་པ་སྐྱེ་བར་ངེས་ཏེ་མཐུན་རྐྱེན་ཚང་ཞིང་འགལ་རྐྱེན་མེད་པའི་རྒྱུ་ལས་རང་གི་འབྲས་བུ་སྐྱེ་བར་ངེས་པའི་ཕྱིར་རོ། །
\b
\qc དེ་ལྟར་ཚོར་བ་བདེན་འཛིན་གྱི་དབང་གིས་ཡུལ་ཡིད་དུ་འོང་མི་འོང་བར་མ་གསུམ་ལ་དམིགས་ནས་ཆགས་སྡང་རྨོངས་པ་སྐྱེས་ནས་འཆིང་བར་འགྱུར་བའི་ཚུལ། མདོ་ལས། བདེ་བའི་ཚོར་བ་ལ་འདོད་ཆགས་ཀུན་ཏུ་རྒྱས་པར་འགྱུར་རོ། །སྡུག་བསྔལ་གྱི་ཚོར་བ་ལ་ཞེ་སྡང་ཀུན་ཏུ་རྒྱས་པར་འགྱུར་རོ། །བཏང་སྙོམས་ཀྱི་ཚོར་བ་ལ་གཏི་མུག་ཀུན་ཏུ་རྒྱས་བར་འགྱུར་རོ། །ཞེས་དང༌། མཛོད་ལས། ཚོར་བའི་དབང་གིས་འཆིང་བ་གསུམ། །ཞེས་གསུངས་སོ།།
\b
\qc གཞན་ཡང་སྟོང་ཉིད་རྟོགས་པའི་ལྟ་བ་དང་བྲེལ་ན་སྲིད་པ་སྤོང་མི་ནུས་ཏེ། བདེན་པར་ཞེན་པའི་དམིགས་པ་དང་ནི་བཅས་པའི་སེམས་གང་ཟག་འགའ་ཞིག་གི་རྒྱུད་ལ་ནི་ཇི་སྲིད་མངོན་གྱུར་དུ་གནས་པ་དེ་སྲིད་དུ་དེས་དྲངས་པའི་སྲེད་པ་མངོན་གྱུར་པའང་ལྡོག་མི་ནུས་པའི་ཕྱིར། ཞེས་པའམ། ཡང་ན་དམིགས་པ་དང་ནི་བཅས་པའི་བདེན་འཛིན་གྱི་སེམས་རྒྱུད་ལ་ཡོད་ན་གཞི་ལམ་འབྲས་བུའི་ཆོས་འགའ་ཞིག་ལ་ནི་བདེན་པར་གནས་ཤིང་ཞེན་པར་འགྱུར་རོ་ཞེས་བཤད་དོ། །
\b
\qc དེ་ལྟར་བདེན་འཛིན་གྱི་དམིགས་གཏད་གང་ཡང་རུང་བའི་གནས་ཤིག་རྙེད་ན་ཉོན་མོངས་པའི་སྦྲུལ་གདུག་པ་ཅན་གྱི་དུག་གིས་འཛིན་པར་གསུངས་ཏེ། རིགས་པ་དྲུག་ཅུ་བ་ལས། གང་ཡང་རུང་བའི་གནས་རྙེད་ན། །ཉོན་མོངས་སྦྲུལ་གདུག་གཡོ་ཅན་གྱིས། །ཟིན་པར་འགྱུར་རོ་གང་གི་སེམས། །གནས་མེད་དེ་དག་ཟིན་མི་འགྱུར། གནས་བཅས་སེམས་དང་ལྡན་རྣམས་ལ། །ཉོན་མོངས་དུག་ཆེན་ཅིས་མི་འབྱུང༌། །ཞེས་བདེན་མེད་མ་རྟོགས་པར་བདེན་འཛིན་མངོན་གྱུར་གྱིས་བཅིངས་པའི་སེམས་དེ་རང་འབྲས་ཆགས་སོགས་ཀྱི་དུག་ཆེན་སྐྱེད་པའི་དངོས་རྒྱུར་གསུངས་སོ། །འདི་དག་གིས་ནི་དངོས་པོ་བདེན་འཛིན་ཉིད་འཁོར་བའི་རྩ་བར་གྱུར་པའི་མ་རིག་པར་བསྟན་ཏོ། །
\b
\v 736 སྟོང་ཉིད་རྟོགས་པ་དང་ནི་བྲལ་ཞིང་མི་རྟག་སོགས་རྟོགས་པའི་ལམ་ཙམ་བསྒོམས་ཀྱང་དེས་མངོན་པ་ནས་བཤད་པའི་ཉོན་མོངས་མངོན་གྱུར་པའི་ཆ་སེམས་རྒྱུད་ལ་རེ་ཞིག་༌འགགས་པ་ཙམ་ཡིན་དུ་ཟིན་ཀྱང་ས་བོན་ཅུང་ཟད་ཀྱང་མ་སྤངས་པའི་ཕྱིར་སླར་ཡང་རྐྱེན་གྱི་དབང་གིས་མངོན་གྱུར་དུ་སྐྱེ་བར་འགྱུར་ཏེ། དཔེར་ན་འདུ་ཤེས་མེད་པའི་སྙོམས་འཇུག་ལ་གནས་བཞིན་པའི་གང་ཟག་གི་རྒྱུད་ལ་གནས་སྐབས་དེར་ཚོར་འདུ་རགས་པ་མངོན་གྱུར་དུ་སྐྱེ་བ་མེད་ཀྱང་སྙོམས་འཇུག་དེ་ལས་ལངས་པ་ན་དེ་མ་ཐག་མངོན་གྱུར་དུ་སྐྱེ་བ་བཞིན་ནོ། །དེས་ན་ཐམས་ཅད་མཁྱེན་པར་མ་ཟད་གྲོལ་བ་ཙམ་དོན་དུ་གཉེར་བ་རྣམས་ཀྱིས་ཀྱང་སྲེད་པ་སྤོང་བའི་ཕྱིར་དགག་བྱ་ཕྲ་མོ་བཀག་པའི་སྟོང་ཉིད་བསྒོམ་པར་བྱ་རིགས་ཏེ་ལམ་དེས་སྤངས་པ་སླར་ལྡོག་མི་སྲིད་པའི་ཕྱིར་རོ།། 
\b
\qc རང་ལུགས་ལ་བདེན་འཛིན་གྱིས་དྲངས་པའི་ཚོར་བ་ལ་སྲེད་པ་སྤོང་ཚུལ་ཡོད་དེ་ཚོར་བའི་འཁོར་གསུམ་རང་བཞིན་མེད་པར་རྟོགས་ཟིན་གོམས་པར་བྱས་པས་ཚོར་བ་ལ་སྲེད་པ་ལྡོག་པ་ཡིན་ཏེ། འོག་ཏུ་ཚོར་བ་དྲན་པ་ཉེར་གཞག་སྒོམ་ཚུལ་གྱི་སྐབས་སུ། གང་ཚེ་ཚོར་བ་སོགས་ནས་སྲེད་པ་ཅི་ཕྱིར་ལྡོག་མི་འགྱུར་ཞེས་པས་བསྟན་ཏོ།།
\b
\qc རྨ་ཉོན་མོངས་ཐམས་ཅད་ཀྱི་ནང་ནས་འདིར་སྲེད་པ་ཡོད་མེད་ལ་རྩོད་པ་ནི། དེ་ཡང་སྲིད་ཕྱི་མར་སྐྱེ་བ་ལེན་པའི་རྒྱུའི་གཙོ་བོ་ཡིན་པའི་རྒྱུ་མཚན་གྱིས་ཡིན་པའི་ཕྱིར། དེ་ཡང་སྲེད་པ་ལ། འདོད་སྲེད། འཇིགས་སྲེད། སྲིད་སྲེད་གསུམ་ཡོད་པ་ལས། དང་པོ་ཡུལ་ཡིད་འོང་ལ་མི་འབྲལ་བར་འདོད་པའི་སྲེད་པ་དང༌། གཉིས་པ་ཡུལ་ཡིད་མི་འོང་ལ་འབྲལ་བར་འདོད་པའི་སྲེད་པ་དང་། ཕྱི་མས་འཆི་བའི་ཚེ་ཕུང་པོ་ལ་སྲེད་པའི་སྲེད་པ་སྐྱེས་ཏེ། དེའི་དབང་གིས་ཡང་སྲིད་དུ་སྐྱེ་བ་ལེན་པར་བྱེད་པས་ན་འདིར་ཕྱི་མ་ཉིད་གཙོ་ཆེ་སྟེ། རྣམ་འགྲེལ་ལས། མི་ཤེས་སྲིད་པའི་རྒྱུ་ཡིན་ཡང་། །མ་བརྗོད་སྲེད་པ་ཉིད་བཤད་པ། །རྒྱུན་ནི་འཕེན་པར་བྱེད་ཕྱིར་དང༌། །།དེ་མ་ཐག་ཕྱིར་ལས་ཀྱང་མིན། །ཞེསགསུངས་པ་ལྟར་རོ།།
\b
\qc མངོན་པ་ཀུན་བཏུས་ལས། ཐམས་ཅད་དུ་འགྲོ་བའི་སྒོ་ནས་ཀྱང་སྲེད་པ་ཉིད་གཙོ་བོར་བསྟན་ཏོ། །འདིར་ཡང་སྲེད་པ་ཉིད་ཡང་སྲིད་དུ་སྐྱེ་བའི་རྒྱུའི་གཙོ་བོ་ཡིན་པར་འདོད་པ་ལ་དེ་དག་ནས་བཤད་པ་དང་མི་འདྲ་བ་མེད་དོ། །མཚམས་འདིར་ངག་གང་མདོ་སྡེ་སོགས་ཤོ་ལོ་ཀ་གསུམ་བྱུང་བ་ཐེག་ཆེན་བཀར་སྒྲུབ་ཀྱི་ཚིག་ཏུ་འདུག་པས་བསྟན་རྩ་དགེ་སློང་སོགས་ཀྱི་གོང་དུ་འཇུག་རྒྱུ་ཡིན་པ་ལ་༌འདིར་བཅུག་པ་སྐབས་དང་མ་འབྲེལ་ཞིང་སློབ་དཔོན་གྱི་གཞུང་མིན་ནོ་ཞེས་འགྲེལ་ཆེན་མཁན་པོ་འཆད་དོ།།
\b
\v 737 དེ་དག་གི་དོན་ནི། ངག་གང་ལྷག་པ་ཏིང་ངེ་འཛིན་གྱི་བསླབ་པ་སྟོན་པས་མདོ་སྡེ་ལ་འཇུག་པ་སོགས་ཆེན་པོ་བསྟན་པ་དེ། གལ་ཏེ་ཁྱེད་ཅག་གིས་སངས་རྒྱས་ཀྱི་བཀའ་འམ་གསུང་ཡིན་པར་འདོད་ན་ཞེས་པའམ། ཡང་གསུངས་ཞེས་པ་ལྟར་ན། །སངས་རྒྱས་ཀྱིས་གསུངས་པའི་བཀར་འདོད་ན་ཐེག་ཆེན་གྱི་མདོ་སྡེ་ཕལ་ཆེར་བསླབ་གསུམ་སྟོན་པའི་ཆ་ནས་ཁྱེད་ཅག་གི་མདོ་དང་མཚུངས་བར་འདོད་པ་མིན་ནམ་ཅི་ཞེས་ཏེ་ཡིན་ནོ། །
\b
\v 738 གལ་ཏེ་བཀའི་མཚན་ཉིད་ཚང་ཡང་དེ་ཚང་བར་ཁྱོད་ཀྱིས་མ་རྟོགས་པའི་མདོ་གཅིག་གིས་ནི་ཞེས་སམ། ཡང་ན། ཁྱོད་འདོད་པའི་མདོ་དང་མཚན་ཉིད་མི་མཚུངས་པའི་བཀར་མ་གཏོགས་པའི་མདོ་གཅིག་གིས་ནི་ཐེག་ཆེན་གྱི་ལུང་ཐམས་ཅད་སྐྱོན་དང་བཅས་པར་འགྱུར་ན། ཁྱོད་འདོད་པའི་མདོ་དང་མཚུངས་པའི་མདོ་གཅིག་གིས་ནི་ཐེག་ཆེན་གྱི་ལུང་ཐམས་ཅད་ནི་རྒྱལ་བས་གསུངས་པ་ཉིད་དུ་འགྲུབ་པ་ཅིས་མ་ཡིན་ཏེ་ཡིན་དགོས་སོ།།
\b
\v 739 ཡུམ་རྒྱས་པ་སོགས་ཀྱི་ངག་གང་དག་བཀའ་ཡིན་ན་དེ་དག་གི་བརྗོད་བྱ་རྟོགས་རིགས་པ་ལས་དེ་ནི་འོད་སྲུང་ཆེན་པོ་ལ་སོགས་པས་ཀྱང་གཏིང་དཔོག་པར་མ་གྱུར་པའི་ཕྱིར་བཀའ་མ་ཡིན་ནོ་ཞེ་ན། དེ་ལྟར་འོད་སྲུང་ཆེན་པོ་སོགས་ཀྱིས་ཀྱང་གཏིང་དཔོག་པར་མ་གྱུར་པར་འདོད་ལ་དེ་ནི་ཤིན་ཏུ་ཟབ་པའི་རྒྱུ་མཚན་གྱིས་ཡིན་པས་ཁྱོད་ཀྱིས་མ་རྟོགས་པས་ན་བཀའ་མ་ཡིན་ནོ་ཞེས་དེ་ཙམ་རྒྱུ་མཚན་དུ་བྱས་ནས་བཀར་གཟུང་བྱ་མིན་པར་སུ་ཞིག་བྱེད་དེ་མི་བྱེད་དོ། །ཞེས་པའམ། 
\b
\qc ཡང་ན་ཡུམ་རྒྱས་པ་སོགས་ཀྱི་བརྗོད་བྱ་བདག་ཅག་གིས་ཁོང་དུ་མ་ཆུད་པས་བཀའ་མ་ཡིན་ནོ་ཞེ་ན། ཡུམ་རྒྱས་པ་སོགས་ཀྱི་ངག་གང་ཡིན་པ་དེ་དག་ནི་འོད་སྲུང་ཆེན་པོ་ལ་སོགས་པས་ཀྱང་མཐའ་དག་གཏིང་དཔོག་པར་མ་གྱུར་པ་དེ་ནི་རྟོག་གེ་པ་ཁྱོད་ཀྱིས་མ་རྟོགས་པས་ན་བཀའ་མིན་ཞེས་ཐེག་ཆེན་གྱི་ལུང་ཐམས་ཅད་གཟུང་བྱ་མིན་པར་བློ་ལྡན་སུ་ཞིག་གིས་ཁས་ལེན་པར་བྱེད་དེ་བྱེད་མི་རིགས་སོ་ཞེས་འཆད། 
\b
\qc འདི་ལ་བཤད་ཚུལ་མང་ཡང་འོད་སྲུང་ཆེན་པོ་ཉན་ཐོས་དགྲ་བཅོམ་ཡིན་པའི་ཕྱིར་སྟོང་ཉིད་སྟོན་པའི་མདོའི་དངོས་བསྟན་ཙམ་ཡང་ཁོང་དུ་མ་ཆུད་པ་དང་བཀར་ཁས་མི་ལེན་པར་འདིར་འདོད་མི་རིགས་པས་འདིར་དེ་དང་བསྟུན་པའི་འཆད་ཚུལ་བྱས་ན་ལེགས། ཐེག་ཆེན་གྱི་མདོ་སྡེ་བཀར་ཁས་མི་ལེན་མཁན་ཡང་ཉན་ཐོས་སྡེ་པའམ་ཐེག་དམན་གྱི་གྲུབ་མཐའ་སྨྲ་བའི་གང་ཟག་ཡིན་པས། དེ་དང་ཉན་ཐོས་ལམ་ཞུགས་ཀྱི་གང་ཟག་གཅིག་ཏུ་འཛིན་པར་མི་བྱ་སྟེ། སྤྱིར་ཉན་ཐོས་སམ་ཉན་ཐོས་ལམ་ཞུགས་ཀྱི་གང་ཟག་ནི་ཉན་ཐོས་ཚོགས་ལམ་པ་ནས་ཉན་ཐོས་དགྲ་བཅོམ་པའི་བར་རྣམས་ཡིན་ལ། །ཉན་ཐོས་སྡེ་པ་ཞེས་པ་ནི། བྱེ་བྲག་ཏུ་སྨྲ་བ་དང་མདོ་སྡེ་པ་ལྟ་བུ་ལ་བརྗོད་པས་དེ་ནི་གྲུབ་མཐའ་སྨྲ་བའི་གང་ཟག་གོ།
\b
\qc དེས་ན་ལམ་ཞུགས་ཀྱི་དབང་དུ་བྱས་ན་འདིར་ཐལ་འགྱུར་བའི་ལུགས་ལ་ཐེག་དམན་འཕགས་པ་ཡིན་ནའང་སྟོང་ཉིད་རྟོགས་པས་ཁྱབ་པར་བཞེད་ལ། གྲུབ་མཐའ་སྨྲ་བའི་དབང་དུ་བྱས་ན་ཐལ་འགྱུར་བའི་རིགས་པས་གཞལ་ཚེ་དབུ་མ་རང་རྒྱུད་པ་མན་ཆད་རྟག་ཆད་ཀྱི་མཐའ་གང་རུང་ལས་མ་འདས་པས་མཐའ་བྲལ་གྱི་སྟོང་ཉིད་རྟོགས་པ་འོངས་མེད་པར་འདོད་པས་དེ་འདྲའི་ཁྱད་འབྱེད་པ་གལ་ཆེའོ། །
\b
\qc དེ་ལྟ་ཡིན་པར་ཉན་ཐོས་སྡེ་པས་སྟོང་ཉིད་མ་རྟོགས་པར་བཤད་པ་ཐམས་ཅད་ཉན་ཐོས་འཕགས་པས་སྟོང་ཉིད་མ་རྟོགས་པའི་དོན་དུ་འཆད་པ་དང་། ཐེག་དམན་གྱི་གྲུབ་མཐའ་སྨྲ་བའི་གང་ཟག་དང་། །ཐེག་དམན་གྱི་གང་ཟག་དོན་གཅིག་ཏུ་འཛིན་པ་སོགས་བྱུང་ན་འགལ་འདུ་མང་པོ་འོང་སྟེ་ཐེག་དམན་གྱི་གྲུབ་མཐའ་སྨྲ་བའི་གང་ཟག་ཡིན་ན་ལམ་ཞུགས་ཀྱི་དེ་ཡིན་པས་ཁྱབ་པར་ཐལ་བ་དང༌། །ཉན་ཐོས་འཕགས་པ་རྣམས་ཀྱིས་ཀྱང་ཐེག་ཆེན་ལམ་འབྲས་ཀྱི་ཆོས་མང་པོ་ཞིག་ལ་སྐུར་པ་འདེབས་པར་ཐལ་བ་སོགས་ཀྱི་ཉེས་པ་འབྱུང་བའི་ཕྱིར་རོ།།
\b
\v 740 གཉིས་པ་སྟོང་ཉིད་རྟོགས་པའི་ཤེས་རབ་ཐམས་ཅད་མཁྱེན་པའི་ལམ་དུ་སྒྲུབ་པ་ནི། རྨོངས་པས་སོགས་རྐང་པ་བཞིས་བསྟན། དེ་ལྟར་ཐར་པ་ཙམ་འདོད་པས་ཀྱང་སྟོང་ཉིད་རྟོགས་དགོས་པར་བསྟན་ནས། ད་ནི་མི་གནས་པའི་མྱང་འདས་འཐོབ་པ་སྟོང་ཉིད་རྟོགས་པ་ལ་རག་ལས་པར་བསྟན་ཏེ། ལས་འབྲས་ཀྱི་བླང་དོར་ལ་རྨོངས་ཤིང་གང་ཟག་དང་ཕུང་པོ་ལ་བདེན་པར་བཟུང་ནས་དེ་ཁོ་ན་ཉིད་ལ་རྨོངས་པས། ལས་ཉོན་གྱིས་གཞན་དབང་དུ་བྱས་ནས་འགྲོ་བ་རྒྱུད་ལྔར་འཁྱམས་པའི་སེམས་ཅན་སྡུག་བསྔལ་ཅན་རྣམས་ཀྱི་དོན་དུ། བྱང་སེམས་འཕགས་པ་རྣམས་སྙིང་རྗེ་ཆེན་པོའི་གཞན་དབང་དུ་གྱུར་ནས་བསམ་བཞིན་སྲིད་པར་གནས་པ་ན། སོ་སྐྱེས་རང་ག་བ་ལྟར་བདེན་པར་ཞེན་པའི་ཆགས་སོགས་ཀྱི་དབང་གིས་ཡུན་རིང་མཐའ་མེད་དུ་འཁོར་བའི་ཚུ་རོལ་རྟག་པ་འཁོར་བའི་མཐར་མི་ལྟུང་བ་དང༌། 
\b
\qc ཉན་རང་རྣམས་ལྟར་སྲིད་པའི་སྡུག་བསྔལ་དང་ཟག་བཅས་ཀྱི་ཕུང་པོ་ལ་གཤེད་མ་རལ་གྲི་གདེངས་པ་ལྟར་འཇིགས་ནས་སྲིད་པར་སྐྱེ་བ་ཆད་ཙམ་གྱི་ཕ་རོལ་མྱང་འདས་ལ་གཞོལ་བའི་ཆད་པའི་མཐར་ཡང་མི་ལྟུང་བར་མཐའ་གཉིས་ཀ་ལས་གྲོལ་བ་སྟེ་མི་གནས་པའི་ཚུལ་གྱིས་འཁོར་བར་གནས་པ་འགྲུབ་པར་འགྱུར་བ་འདི་ནི་སྟོང་ཉིད་རྟོགས་པའི་འབྲས་བུ་ཡིན་ཏེ། ལམ་དེ་དང་བྲལ་ན་སྙིང་རྗེ་ཙམ་གྱིས་ནི་འཁོར་བར་གནས་སུ་ཟིན་ཀྱང་སྲིད་པའི་སྡུག་བསྔལ་རང་མཚན་བ་ཉམས་སུ་མྱོང་བ་དེས་སྐྱོ་ཞིང་སུན་ནས། རང་ཉིད་ཞི་བདེ་ཙམ་དོན་དུ་གཉེར་བའི་ཞི་མཐར་ལྟུང་བར་འགྱུར་ལ་སྟོང་ཉིད་རྟོགས་པའི་ཤེས་རབ་དང་ལྡན་ན་སྲིད་པ་དང་སྲིད་པའི་སྡུག་བསྔལ་ཐམས་ཅད་རང་བཞིན་མེད་པར་སྒྱུ་མ་ལྟ་བུར་རྟོགས་ནས་འཁོར་བའི་སྡུག་བསྔལ་གྱིས་མི་གནོད་པར་མ་ཟད། 
\b
\qc གཞན་དོན་དུ་སྲིད་པར་སྐྱེ་བ་འཛིན་པ་ལ་དགའ་ཞིང་སྤྲོ་བའི་སེམས་ཀྱིས་འཁོར་ལོས་བསྒྱུར་རྒྱལ་སྐྱེད་ཚལ་ནས་སྐྱེད་ཚལ་དུ་འཇུག་པ་ལྟ་བུའི་ཚུལ་གྱིས་གཞན་དོན་ཡོངས་སུ་རྫོགས་པར་འགྱུར་བ་ཡིན་ཏེ། མདོ་སྡེ་རྒྱན་ལས། དེ་ཡིས་ཆོས་ཀུན་སྒྱུ་མ་ལྟ་བུ་དང་། །སྐྱེ་བ་སྐྱེད་མོས་ཚལ་འགྲོ་ལྟར་རྟོགས་ནས། །འབྱོར་པའི་དུས་དང་རྒུད་པའི་དུས་ནའང་འདི། །ཉོན་མོངས་སྡུག་བསྔལ་དག་གིས་འཇིགས་པ་མེད། །ཅེས་དང་། གཞུང་འདི་ཉིད་དུའང་སྡར། སྡིག་པ་སྤངས་ཕྱིར་སྡུག་བསྔལ་མེད། །མཁས་པའི་ཕྱིར་ན་མི་དགའ་མེད། །འདི་ལྟར་ལོག་པར་རྟོག་པ་དང༌། །སྡིག་པས་སེམས་དང་ལུས་ལ་གནོད། །བསོད་ནམས་ཀྱིས་ནི་ལུས་བདེ་ལ། །མཁས་པ་ཡིས་ནི་སེམས་བདེ་ན། །གཞན་དོན་འཁོར་བར་གནས་ཀྱང་ནི། །སྙིང་རྗེ་ཅན་དག་ཅི་སྟེ་སྐྱོ། །ཞེས་གསུངས་པ་ལྟར་རོ།།
\b
\v 741 གསུམ་པ་དེས་ན་ཐར་པ་དང་ཐམས་ཅད་མཁྱེན་པ་དོན་གཉེར་གྱིས་སྟོང་པ་ཉིད་སྒོམ་རིགས་པར་གདམས་པ་ནི། དེ་ལྟར་སོགས་རྐང་པ་བཅུ་དྲུག་གིས་བསྟན། དེ་ལྟར་ཉན་ཐོས་སྡེ་པ་ཁྱེད་ཅག་གིས་རང་ལུགས་ལ་ཆོས་བདག་གྲུབ་མཐས་ཡོད་པར་དམ་བཅས་ནས། །སྟོང་ཉིད་མཐོང་བས་ཅི་ཞིག་བྱ་ཞེས་ཐར་པ་འཐོབ་པ་ལ་སྟོང་ཉིད་རྟོགས་མི་དགོས་པ་དང༌། སྟོང་ཉིད་སྟོན་པའི་ཐེག་ཆེན་གྱི་མདོ་སྡེ་རྣམས་ཀྱང་བཀའ་མ་ཡིན་ཞེས་སྟོང་པ་ཉིད་ཀྱི་ཕྱོགས་ལ་སུན་འབྱིན་ལྟར་སྣང་བྱེད་པ་ནི་འཐད་པ་མ་ཡིན་ཏེ་གོང་འོག་ཏུ་བསྟན་པའི་རིགས་པ་རྣམས་ཀྱིས་གནོད་པའི་ཕྱིར། 
\b
\qc དེས་ན་ཉན་རང་གི་བྱང་ཆུབ་ཙམ་འཐོབ་པ་མའངསྟོང་ཉིད་རྟོགས་དགོས་སམ་མི་དགོས་སྒོམ་མམ་མི་སྒོམ་སྙམ་པ་ལྟ་བུའི་ཐེ་ཚོམ་ཙམ་ཡང་མི་ཟ་བར་སྟོང་པ་ཉིད་དེ་ནི་བསྒོམ་པར་བྱ་དགོས་ཏེ། འཁོར་བའི་རྩ་བར་གྱུར་པ་ནི་བདེན་འཛིན་དུ་གྱུར་པའི་ཉོན་མོངས་ཅན་གྱི་མ་རིག་པ་ཡིན་ལ་དེའི་ཞེན་ཡུལ་སུན་མ་བྱུངས་པར་འཁོར་བ་ལས་གྲོལ་མི་སྲིད་ཅིང་དེ་མ་སྟོང་ཉིད་རྟོགས་པའི་ལམ་བསྒོམ་པ་ལས་ཐབས་གཞན་མེད་པའི་ཕྱིར་ཏེ། ཀླུ་སྒྲུབ་ཀྱིས། ཉན་ཐོས་རྣམས་དང་རང་སངས་རྒྱས། །སངས་རྒྱས་རྣམས་ཀྱིས་ངེས་བསྟེན་པའི། །ཐར་ལམ་ཁྱོད་ཉིད་གཅིག་པུ་སྟེ། །གཞན་ཞེས་བགྱི་བ་མ་མཆིས་ངེས། །ཞེས་དང་། བྱང་ཆུབ་སེམས་འགྲེལ་ལས། ག ཞི་མེད་སྲིད་པ་འཇིག་བྱེད་པའི། །སྟོང་ཉིད་འདི་ནི་རྟག་ཏུ་བསྒོམ། །ཞེས་དང༌། གང་དག་སྟོངཉིད་མི་ཤེས་པ། །དེ་ལ་ཐར་པ་རྟེན་མ་ཡིན། །འགྲོ་དྲུག་སྲིད་པའི་བཙོན་རར་ནི། །རྨོངས་པ་དེ་དག་འཁོར་བར་འགྱུར། །ཞེས་གསུངས་སོ།།
\b
\v 742 གཞན་ཡང་བདེན་འཛིན་དང་དེས་དྲངས་པའི་ཆགས་སོགས་ས་བོན་དང་བཅས་པའི་ཉོན་མོངས་པའི་སྒྲིབ་པ་དང་། ཉོན་མོངས་ཀྱི་བག་ཆགས་མཐར་ཐུག་པ་དང་། གཉིས་སྣང་འཁྲུལ་པའི་ཆ་ལྟ་བུའི་ཤེས་བྱའི་སྒྲིབ་པ་ཡི་མུན་པའི་གཉེན་པོ་ཡང་སྟོང་པ་ཉིད་རྟོགས་པའི་ཤེས་རབ་ཡིན་པས་མྱུར་དུ་སྒྲིབ་གཉིས་ཟད་པར་སྤངས་པའི་ཐམས་ཅད་མཁྱེན་པ་ཐོབ་པར་འདོད་པས་སྟོང་པ་ཉིད་དེ་ནི་ཇི་ལྟར་སྒོམ་པར་མི་བྱེད་དེ་སྒོམ་རིགས་ཏེ། ལམ་དེ་དང་བྲལ་ན་ཤེས་སྒྲིབ་ལྟ་ཅི་ཉོན་སྒྲིབ་ཀྱི་ས་བོན་དང་མངོན་གྱུར་ཡང་ཕལ་ཆེར་སྤོང་མི་ནུས་པའི་ཕྱིར་རོ། །
\b
\qc དེ་ལྟར་ཡང་སྔ་མ་ལས། དེ་ལྟར་སྟོང་པ་ཉིད་འདི་ནི། །རྣལ་འབྱོར་པ་ཡིས་བསྒོམས་བྱས་ན། །གཞན་གྱི་དོན་ལ་ཆགས་པའི་བློ། །འབྱུང་བར་འགྱུར་བ་ཐེ་ཚོམ་མེད། །ཅེས་དང༌། རྒྱུད་ལས་ཀྱང༌། ཆོས་བདག་མེད་པ་རབ་བསྒོམས་པས། །ཐམས་ཅད་མཁྱེན་པ་ཁོང་དུ་ཆུད། །ཅེས་སོགས་གསུངས་སོ། །དེ་དག་གི་དོན་བསྡུ་བ་ལ།
\b
\v 743 སྟོངཉིད་ཀྱི་དོན་ལ་འཇིགས་ཤིངསྐྲག་པས་ན་མི་སྒོམ་མོ་ཞེ་ན། འཁོར་བའི་རྩ་བར་གྱུར་པའི་བདེན་འཛིན་གྱི་དངོས་པོ་གང་འཇིགས་དང་སྡུག་བསྔལ་ཐམས་ཅད་སྐྱེད་བྱེད་ཀྱི་རྒྱུའི་གཙོ་བོར་གྱུར་པ་ཡིན་པས་དེ་ལ་འཇིགས་ཤིང་སྒྲག་པ་སྐྱེ་བར་འགྱུར་རིགས་ན་དེ་ལ་མི་སྐྲག་པར། སྟོང་ཉིད་རྟོགས་པའི་ཤེས་རབ་ནི་འཁོར་བའི་རྩ་བ་བདེན་འཛིན་དྲུངས་ནས་ཕྱུངས་ཏེ་འཇིགས་དང་སྡུག་བསྔལ་ཐམས་ཅད་ཞི་བྱེད་ཀྱི་རྒྱུའི་གཙོ་བོར་གྱུར་པ་ཡིན་ན། དེ་ལ་འཇིགས་ཤིངསྐྲག་པ་ཇི་ལྟར་སྐྱེ་སྟེ། སྐྱེ་མི་རིགས་པ་ནི་དགྲ་མ་རུངས་པ་ལ་མི་སྐྲག་པར་སྐྱེལ་མ་དཔའ་བོ་ལ་སྐྲག་པ་མི་རིགས་པ་བཞིན་ནོ། །།
\b
\v 744 གཞན་ཡང་བརྟགས་ཤིང་དཔྱད་པའི་ཚེ་གལ་ཏེ་བདག་ཅེས་བྱ་བ་རང་བཞིན་གྱིས་གྲུབ་པ་འགའ་ཡོད་ན་ནི་དེར་ཞེན་པའི་དབང་གིས་འཇིགས་ཡུལ་ཅི་ཡང་རུང་བ་ལ་ཡང་འཇིགས་པ་སྐྱེ་བར་འགྱུར་རིགས་ན། བདག་རང་བཞིན་གྱིས་གྲུབ་པ་ཉིད་ནི་འགའ་ཡང་ཡོད་པ་མིན་པས་འཇིགས་པར་འགྱུར་བ་པོའི་བདག་གམ་གང་ཟག་རང་བཞིན་གྱིས་གྲུབ་པ་དེ་སུ་ཞིག་ཡིན་ཁ་ནང་དུ་ཕྱོགས་ལ་སོམས་ཤིག་དང་བདག་མེད་ཀྱི་གནས་ལུགས་ཁོང་དུ་ཆུད་པ་ན་འཇིགས་པ་མཐའ་དག་ལས་གྲོལ་བར་འགྱུར་རོ།། 
\b
\qc སྟོང་ཉིད་སྒྲུབ་པའི་རིགས་པ་རྒྱས་པར་བཤ ད་བ།གསུམ་པ་སྟོང་ཉིད་སྒྲུབ་པའི་རིགས་པ་རྒྱསཔར་བཤད་པ་ལག ཉིས། གང་ཟག་གི་བདག་མེད་སྒྲུབ་པའི་རིགས་པ་རྒྱས་པར་བཤད་པ། ཆོས་ཀྱི་བདག་མེད་སྒྲུབ་པའི་རིགས་པ་རྒྱས་པར་བཤད་པའོ།། གང་ཟག་གི་བདག་མེད་གྲུབ་པའི་རིགས་པ་རྒྱས་པར་བཤད་པ།དང་པོ་ལ་གསུམ། བདག་འཛིན་ལྷན་སྐྱེས་ཀྱི་ཞེན་ཡུལ་འགོག་པའི་རིགས་པ། གྲུབ་མཐས་བཏགས་པའི་ཀུན་བཏགས་ཀྱི་བདག་འགོག་པའི་རིགས་པ། བདག་བཀག་པ་ལ་རྩོད་པ་སྤོང་བའོ།།
\b
\v 745 དང་པོ་ནི། སོ་དང་སོགས་རྐང་པ་བཅུ་གཉིས་ཀྱིས་བསྟན། དེ་ལ་གང་ཟག་གམ་བདག་གི་མཚན་གཞི་ནི། གང་ཟག་གི་གདགས་གཞི་ཕུང་པོའི་ཆ་ཤས་རེ་རེ་ནས་མ་ཡིན་པར་སྟོན་ཏེ། སོ་དང་སྐྲ་སེན་ནི་བདག་མ་ཡིན། བདག་གི་མཚན་གཞི་ནི། རུས་པ་དང་ཁྲག་མ་ཡིན། སྣབས་མིན་བད་ཀན་མ་ཡིན་ཏེ། དེ་དག་ལ་བདག་ཏུ་བཏགས་པ་ཙམ་དུ་ཟད་པས་སོ། །ཆུ་སེར་དང་ནི་རྣག་ཀྱང་བདག་གི་མཚན་གཞི་ཡིན།
\b
\v 746 བདག་གི་མཚན་གཞི་ནི་ཞག་དང་རྡུལ་མིན་ཏེ། དེ་དག་ལ་བདག་ཏུ་བཏགས་ཙམ་དུ་ཟད་པའི་ཕྱིར། བློ་མཆིན་དག་ཀྱང་བདག་མ་ཡིན། རྒྱུ་མ་སོགས་ནང་ཁྲོལ་གཞན་ཡང་བདག་གི་མཚན་གཞི་མིན་ཏེ། དེ་དག་ལ་བདག་ཏུ་བཏགས་ཙམ་དུ་ཟད་པའི་ཕྱིར། བདག་ནི་ཕྱི་ས་དང་གཅིན་མ་ཡིན།
\b
\v 747 ཤ་དང་པགས་པ་བདག་མིན་ཏེ་དེ་དག་ལ་བདག་ཏུ་བཏགས་ཙམ་དུ་ཟད་པའི་ཕྱིར། དྲོད་དང་རླུང་ཡང་བདག་མ་ཡིན།། ཁ་སྣ་དང་རྒྱུ་ལྟོའི་བུ་ག་སོགས་ཀྱང་བདག་མིན་ལ། རྣམ་པ་ཀུན་ཏུ་རྣམ་པར་ཤེས་པའི་ཚོགས་དྲུག་ཀྱང་བདག་མ་ཡིན་ཏེ། དེ་དག་རྣམས་ལ་བདག་ཏུ་བཏགས་པ་ཙམ་དུ་ཟད་པའི་ཕྱིར་རོ། །
\b
\qc དེ་ལ་རྐང་པ་དང་པོ་དགུས་ས་ཆུའི་ཁམས་དང༌། དྲོད་དང་རླུང་ཡང་ཞེས་པས་མེ་རླུང་གི་ཁམས་དང༌། བུ་ག་ཞེས་པས་ནམ་མཁའི་ཁམས་དང༌། རྣམ་ཤེས་དྲུག་ཀྱང་ཞེས་པས་རྣམ་ཤེས་ཀྱི་ཁམས་ཏེ་དེ་ལྟར་ཁམས་དྲུག་རེ་རེ་ནས་བདག་མ་ཡིན་པར་བསྟན། རྣམ་ཀུན་ཏུ་ཞེས་པས་ཁམས་དྲུག་ཚོགས་པ་བདག་མིན་པར་བསྟན། ཕུང་པོ་དེ་དག་ལས་དོན་གཞན་པའི་རྟག་བདག་གི་བདག་ཡོད་པ་འགོག་པ་འོག་ཏུ་ཀུན་བཏགས་ཀྱི་བདག་འགོག་པའི་སྐབས་སུ་སྟོན་ནོ། །
\b
\qc འོ་ན་འདིར་སོ་སེན་སོགས་བདག་ཡིན་པ་འགོག་པ་འདི་སྲིད་པ་ལས་གྲོལ་བའི་དོན་དུ་ཡིན་ན་སྲིད་པའི་ཕུང་ཁྲོལ་ཐམས་ཅད་ཀྱི་རྩ་བ་ནི། འཇུག་པ་ལས། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། །ལྟ་ལས་བྱུང་བར་བློ་ཡིས་མཐོང་གྱུར་ཅིང་། །བདག་ནི་འདི་ཡི་ཡུལ་དུ་རྟོགས་བྱས་ནས། །རྣལ་འབྱོར་པ་ཡིས་བདག་ནི་འགོག་པར་བྱེད་། །ཅེས་དང༌། གཞུང་འདིར་ཡང་། འཇིག་རྟེན་དག་ན་འཚེ་བ་གང་ཡོད་དང་། །འཇིགས་དང་སྡུག་བསྔལ་ཇི་སྙེད་ཡོད་གྱུར་པ། །དེ་ཀུན་བདག་ཏུ་འཛིན་པ་ལས་བྱུང་ན། །འདྲེ་ཆེན་དེས་ཀོ་བདག་ལ་ཅི་ཞིག་བྱ། །ཞེས་གསུངས་པ་ལྟར་སྲོག་ཆགས་སྲིན་བུ་ཡན་ཆད་ལ་འབྱུང་བའི་ངའམ་ས་བདག་ཏུ་འཛིན་པ་ཉིད་འགོག་རིགས་ཀྱི། སོ་སེན་སོགས་ལ་ང་ཡི་བར་འཛིན་པ་ཙམ་ལས་ངའོ་སྙམ་དུ་མི་འཛིན་པའི་ཕྱིར་འདི་ལྟར་འགོག་པ་མི་རིགས་སོ་ཞེ་ན། སྐྱོན་མེད་དེ། འཇིག་ལྟ་ལྷན་སྐྱེས་ཀྱི་དམིགས་རྣམ་གཉིས་ཀྱི་ནང་ནས་དམིགས་པ་ནི་ཕུང་པོ་ལ་བརྟེན་ནས་བཏགས་པའི་ང་ཙམ་དང་ང་ཡི་བའི་རང་ལྡོག་ཙམ་ཡིན་ལ། རྣམ་པ་ནི་དེ་འདྲའི་ང་དང་ང་ཡི་བ་རང་གི་མཚན་ཉིད་ཀྱིས་གྲུབ་པར་འཛིན་པ་ཡིན་ལ། 
\b
\qc འཇིག་ལྟ་དེའི་ཞེན་ཡུལ་ངའམ་བདག་རང་གི་མཚན་ཉིད་ཀྱིས་གྲུབ་པ་ཡོད་ན། གདགས་གཞིའི་ཕུང་པོའི་ཡ་གྱལ་རེ་རེ་བའམ། ཚོགས་པའམ། དེ་དག་ལས་དོན་གཞན་གང་རུང་ཞིག་དེའི་མཚན་གཞིར་རྙེད་དགོས་ན་དེ་མི་རྙེད་པའི་ཕྱིར་དེ་རྣམས་གང་ཡང་བདག་དེའི་མཚན་གཞི་ཡིན་པ་འདིར་ནི་ཐ་སྙད་དུའང་འགོག་པར་བྱེད་ལ། དེའི་ནང་ནས་ཕུང་པོའི་ཡ་གྱལ་སོ་དང་སྐྲ་སེན་སོགས་བདག་གམ་གང་ཟག་ཡིན་པ་འགོག་པ་ནི་གཞུང་འདི་དག་གིས་བསྟན་པས་སོ། །གཉིས་པ་གྲུབ་མཐས་བཏགས་པའི་ཀུན་བཏགས་ཀྱི་བདག་འགོག་པའི་རིགས་པ་ལ་གཉིས། གྲངས་ཅན་པས་བདག་ཤེས་པར་འདོད་པ་དགག་པ། བྱེ་བྲག་པས་བདག་བེམ་པོར་འདོད་པ་དགག་པའོ། །
\b
\v 748 དང་པོ་ནི། གལ་ཏེ་སོགས་རྐང་པ་སོ་གཉིས་ཀྱིས་བསྟན། ཕྱི་རོལ་པས་གྲུབ་མཐས་བཏགས་པའི་བདག་རྫས་གྲུབ་འགོག་པ་ལ། བདག་ཏུ་སྒྲོ་འདོགས་ཚུལ་གྱི་དབྱེ་བ་མང་ཡང་བདག་བེམ་རིག་གང་རུང་ཞིག་ཏུ་འདོད་ཚུལ་ངེས་པས། དེས་ན་གྲངས་ཅན་པས་བདག་ཤེས་པར་འདོད་པ་དང༌། བྱེ་བྲག་པས་བདག་བེམ་པོར་འདོད་པ་གཉིས་བཀག་ན། གཞན་རྣམས་ཀྱིས་ཀྱང་བདག་བེམ་རིག་གང་དུ་འདོད་ཀྱང་རིགས་པ་དེ་ཉིད་ཁ་སྤོས་པས་འགོག་ནུས་པ་ལ་དགོངས་ནས་འདིར་དེ་གཉིས་ཀྱི་འདོད་ཚུལ་ཙམ་བཀོད་ནས་འགོག་པར་མཛད་དོ། །
\b
\qc དེ་ལ་གྲངས་ཅན་པས་བདག་ཤེས་རིག་གི་འཇོག་ཚུལ་ནི། འཇུག་པ་ལས། ཟ་པོ་རྟག་དངོས་བྱེད་པོ་མིན་པའི་བདག །ཡོན་ཏན་བྱ་མེད་མུ་སྟེགས་རྣམས་ཀྱིས་བཏགས། །ཞེས་གསུངས་པ་ལྟར། བདེ་སྡུག་ལ་ལོངས་སྤྱོད་པས་ཟ་བ་པོ། སྐྱེ་བ་དང་ཉམས་པ་མེད་པས་རྟག་པ།རྣམ་འགྱུར་རྣམས་ཀྱི་བྱེད་པ་པོ་མིན་པ། རྡུལ་མུན་སྙིང་སྟོབས་ཀྱི་ཡོན་ཏན་གསུམ་མེད་པ། ཀུན་ལ་ཁྱབ་བྱེད་ཡིན་པའི་ཕྱིར་བྱ་བ་མེད་པ་སྟེ་ཁྱད་ཆོས་ལྔ་ལྡན་དང་། གཞན་ཡང་ཤེས་པའི་ངོ་བོ་ཡིན་པ། །ཆ་ཤས་མེད་པའི་གཅིག་པུ། མཐའ་མེད་པའི་མཚན་ཉིད་ཅན་སོགས་ཀྱི་ཁྱད་པར་དང་ལྡན་པར་འདོད་ལ། དེ་འདྲའི་བདག་དེ་གྲོལ་བ་མ་ཐོབ་བར་སྤྱིའི་གློར་གནས་པ་དང༌། གྲོལ་བ་ཐོབ་ཚེ་ཡན་གར་བར་གནས་པ་གཉིས་སུ་འདོད། ཡུལ་ཅན་བདག་དང་ཡུལ་སྒྲ་སོགས་རྟག་པར་འདོད་མི་འདོད་མུ་བཞི་འོང་ཡང་གྲངས་ཅན་གྱིས་གཉིས་ཀ་རྟག་པར་འདོད་དོ།། 
\b
\qc དེ་འགོག་ཚུལ་ལ། ཡུལ་སྒྲ་སོགས་རྟག་པ་ཡོད་ན་ཐམས་ཅད་ཀྱི་ཚེ་ཐོས་པར་ཐལ་བ་སོགས་ཡུལ་གྱི་ངོས་ནས་བཀག་ཀྱང་ཆོག་མོད། འདིར་ནི་ཡུལ་ཅན་གྱི་ངོས་ནས་འགོག་ལ་དེ་ལ་རྐང་པ་དང་པོ་ཕྱོགས་སྔའི་འདོད་ཚུལ་བྱས་ཀྱང་རུང་བས། །གལ་ཏེ་སྒྲ་སོགས་དེ་ཙམ་ལྔ་ལ་ལོངས་སྤྱོད་པ་པོ་ཡི་བདག་ཤེས་རིག་གི་སྐྱེས་བུ་རྟག་པའི་དངོས་པོར་ཡོད་དོ་ཞེ་ན། མི་འཐད་དེ། དེ་འདྲའི་སྐྱེས་བུ་དེས་སྒྲ་ཡོད་མེད་ཀྱི་དུས་ཐམས་ཅད་ཀྱི་ཚེ་ན་སྒྲ་འཛིན་པར་འགྱུར་བར་འདོད་དགོས་ན། དེ་མི་རིགས་ཏེ། སྒྲ་སྔ་མ་ཞིག་འག གས་ནས་ཕྱི་མ་མ་སྐྱེས་པའི་བར་སྐབས་དེ་འདྲར་ཡུལ་ཤེས་བྱ་སྒྲ་མེད་ན། ཡུལ་ཅི་འདྲ་བ་ཞིག་རིག་ནས་ཡུལ་གང་གི་ཡུལ་ཅན་དུ་གྱུར་པའི་ཤེས་པ་ཞེས་རྗོད་པར་བྱེད་དེ། དེ་འདྲའི་ཡུལ་ཅན་དེ་ལ་ཡུལ་རིག་རྒྱུ་ཅིའང་མེད་པའི་ཕྱིར་དེ་སྐད་རྗོད་མི་རིགས་སོ། །་།ཡང་ན༑རྒྱུ་མཚན་གང་གིས་ན་ཤེས་པ་ཞེས་རྗོད་ཅེས་བྱེད་ཚིག་སྦྱར་རོ། །
\b
\v 749 གལ་ཏེ་ཤེས་བྱ་སྒྲ་མེད་ནའང་སྒྲ་འཛིན་གྱི་ཤེས་པ་རྟག་པ་ཡིན་པའི་ཕྱིར་དུས་ཐམས་ཅད་དུ་ཡོད་དོ་ཞེ་ན། དེ་ལྟ་ན་ཤིང་དང་བོང་བ་ཡང་ཤེས་པར་ཐལ་བར་འགྱུར་ཏེ། ཡུལ་ཤེས་མི་དགོས་པའི་ཤེས་པ་སྲིད་པའི་ཕྱིར། རྟགས་གྲུབ་སྟེ་ཁྱོད་ཀྱིས་སྒྲ་མེད་ཀྱང་སྒྲ་འཛིན་ཤེས་པ་ཡིན་པ་ཡོད་པར་ཁས་བླངས་པའི་ཕྱིར། དེས་ན་ཤེས་བྱ་སྒྲ་སོགས་ཉེ་བར་གནས་པ་མེད་པར་སྒྲ་འཛིན་གྱི་ཤེས་པ་སོགས་མེད་ཅེས་ངེས་པ་ཉིད་དོ། །
\b
\qc འདིས་ནི་ཡུལ་ཅན་ཐམས་ཅད་ལ་ཡུལ་ཞིག་ཡོད་དགོས་པར་བསྟན་ལ། བདག་འཛིན་གཉིས་ལྟ་བུ་ལའང་འཛིན་སྟངས་ཀྱི་ཡུལ་མེད་ཀྱང་། དམིགས་ཡུལ་ཕུང་པོ་དང་དེ་ལ་བརྟེན་ནས་བཏགས་པའི་གང་ཟག་ཙམ་ཡོད་པས་སོ། །དེ་ལ་གྲངས་ཅན་པ་ན་རེ། ཡུལ་ཤེས་བྱ་མེད་པའི་ཡུལ་ཅན་ཤེས་པ་ཡོད་པར་ཐལ་བའི་སྐྱོན་མེད་དེ། སྒྲ་འཛིན་གྱི་སྐྱེས་བུ་རྟག་པ་དེ་ཉིད་ཀྱིས་ནི་སྒྲ་མེད་པའི་དུས་སུ་གཟུགས་སོགས་ཡུལ་གཞན་གཟུང་དོན་དུ་བྱས་ནས་ཤེས་པའི་ཕྱིར་ཞེ་ན།
\b
\v 750 འོ་ན་ཤེས་རིག་གི་སྐྱེས་བུས་གཟུགས་འཛིན་པ་དེ་ཚེ་སྒྲ་ཐོས་པའང་ཅི་སྟེ་མིན་ཏེ་ཐོས་དགོས་པར་ཐལ། སྒྲ་སོགས་དེ་ཙམ་ལྔ་ལ་ཉེ་རིང་མེད་པར་ལོངས་སྤྱོད་པའི་སྐྱེས་བུ་རྟག་པ་ཁྱོད་འདོད་པའི་ཕྱིར།།གལ་ཏེ་གཟུགས་འཛིན་པ་དེ་ཚེ་ཡུལ་ཅན་དེ་ལ་ཡུལ་སྒྲ་མི་ཉེ་བའི་ཕྱིར་སྒྲ་མི་འཛིན་པ་ཡིན་ནོ་ཞེ་ན།དེ་ལྟར་འཛིན་རྒྱུའི་སྒྲ་མེད་པའི་རྒྱུ་མཚན་དེས་ན་སྒྲ་དེ་ཡི་ཡུལ་ཅན་སྒྲ་འཛིན་གྱི་ཤེས་པའང་མེད་པར་འགྱུར་ལ། དེ་འདོད་ན་སྒྲ་འཛིན་གྱི་སྐྱེས་བུ་རྟག་པ་ཡིན་པ་ཉམས་སོ། །
\b
\v 751 གཞན་ཡང་སྒྲ་འཛིན་གྱི་ཤེས་པའི་རང་བཞིན་གང་ཡིན་པ་དེ་གཟུགས་འཛིན་གྱི་ཤེས་པར་ཇི་ལྟར་འགྱུར་ཏེ། གཟུགས་འཛིན་དང་འཛིན་གཉིས་རྣམ་པ་འགལ་བའི་ཕྱིར་རོ། །དེ་ལ་གྲངས་ཅན་པ་ན་དེ། དཔེར་ན་སྐྱེས་བུ་གཅིག་ཉིད་རང་གི་ཕ་ལ་ལྟོས་པའི་བུ་དང༌། བུ་ལ་ལྟོས་ནས་ཕར་འཇོག་པ་བཞིན་དུ། གཟུགས་འཛིན་པའི་ཤེས་པོ་གཅིག་ཉིད་ཀྱིས། གཟུགས་ཀྱི་རྣམ་འགྱུར་འཛིན་པ་ལ་ལྟོས་ནས་གཟུགས་འཛིན་དང༌། སྒྲའི་རང་བཞིན་འཛིན་པ་ལ་ལྟོས་ནས་སྒྲ་འཛིན་དུ་འཇོག་སྟེ། གཟུགས་འཛིན་པའི་ཚེ་སྒྲའི་རྣམ་འགྱུར་མེད་ཀྱང་གཟུགས་སྒྲ་གཉིས་རང་བཞིན་གཅིག་པའི་ཕྱིར་སྒྲའི་རང་བཞིན་ཡོད་པས། གཟུགས་ཀྱི་ཡུལ་ཅན་ཡིན་པར་མ་ཟད། སྒྲའི་ཡུལ་ཅན་དུའང་འཇོག་ལ། སྒྲ་འཛིན་སོགས་ལའང་དེ་བཞིན་ནོ་ཞེས་ཟེར་ཏེ་རྩ་ཚིག་གིས་མ་ཟིན་པའི་ཕྱོགས་སྔའི་འདོད་ཚུལ་ལོ། །
\b
\qc དེའི་ལན་ནི། དེ་གཉིས་དཔེ་དོན་མི་མཚུངས་ཏེ།སྐྱེས་བུ་གཅིག་ནི་ལྟོས་ས་ཐ་དད་ལ་ལྟོས་ནས་ཕ་དང་བུ་ཉིད་དུ་འཇོག་པ་ནི་བློས་ཕར་བཏགས་པ་ཙམ་ཡིན་གྱི་ཡུལ་སྟེང་ནས་ཡང་དག་པར་གྲུབ་པ་ཉིད་ཡིན་ལ། ཁྱོད་ཀྱིས་དོན་དེ་དག་གི་རང་བཞིན་ནི་ཡང་དག་པར་གྲུབ་པའམ་དོན་དམ་པར་ཁས་བླངས་པའི་ཕྱིར་ཏེ།
\b
\v 752 འདི་ལྟར་སྙིང་སྟོབས་དང་རྡུལ་དང་ནི་མུན་པ་གསུམ་ཆ་མཉམ་པ་ནི་རང་བཞིན་དང༌། གཙོ་བོ་དང༌། དོན་དམ་བདེན་པ་ཡིན་པར་ཁྱོད་འདོད་ལ།དེ་ལྟར་ན་བུའི་གནས་སྐབས་ཀྱི་རང་བཞིན་དེ་ནི་བུ་མིན་ཏེ་རང་བཞིན་ཡིན་པའི་ཕྱིར་དང་། ཕའི་གནས་སྐབས་ཀྱི་རང་བཞིན་དེ་ཕ་ཡང་མིན་ཏེ་རང་བཞིན་ཡིན་པའི་ཕྱིར་རོ།།རང་བཞིན་ཡིན་ན་ཕ་དང་བུ་མིན་དགོས་པའི་རྒྱུ་མཚན་ནི། ཕ་བུ་སོགས་དངོས་སུ་མཐོང་བ་ནི་རྣམ་འགྱུར་བརྫུན་པ་དང། རང་བཞིན་དོན་དམ་པའི་བདེན་པ་ནི་ནམ་ཡང་མཐོང་བའི་ལམ་དུ་མི་འགྲོ་བར་འདོད་པའི་ཕྱིར། དེ་ལྟར་ཡང་གྲངས་ཅན་གྱི་གཞུང་ལས། ཡོན་ཏན་རྣམས་ཀྱི་རང་བཞིན་མཆོག །མཐོང་བའི་ལམ་དུ་འགྲོ་མ་ཡིན། །མཐོང་བའི་ལམ་དུ་གང་གྱུར་དེ། །སྒྱུ་མ་ལྟ་བུར་ཤིན་ཏུ་གསོག ། ཅེས་བཤད་པས་སོ།།
\b
\qc གཞན་ཡང་ཕ་བུ་གཉིས་རང་བཞིན་གཅིག་ཡིན་ན་ལྟོས་ས་ལ་ལྟོས་ནས་ཀྱང་གནས་སྐབས་སོ་སོར་བཞག་ཏུ་མེད་པས་ན་ཕ་ཉིད་བུ་དང་བུ་ཉིད་ཕར་འགྱུར་བའི་སྐྱོན་དང༌། བསྐྱེད་བྱ་སྐྱེད་བྱེད་གཅིག་ཏུ་འགྱུར་བའི་སྐྱོན་སོགས་འབྱུང་ངོ༌།། །གཞན་ཡང་གཟུགས་འཛིན་གྱི་ཤེས་པ་དེ་ནི་སྒྲ་འཛིན་པ་དང་ལྡན་པའི་ཤེས་པའི་རང་བཞིན་དུ་མེད་དེ། ཡོད་ན་ནི་དེ་ལྟར་ཚད་མས་མཐོང་དགོས་པ་ལས་མཐོང་བ་མ་ཡིན་པའི་ཕྱིར་རོ། །
\b
\v 753 ཡང་ཁོ་ན་རེ། ཆས་གོས་སོགས་ཀྱི་ཆ་བྱད་སྔ་མ་བཏང་ནས་ཕྱི་མ་ལེན་པའི་གར་མཁན་ལྟ་བུར་ཤེས་རིག་གི་སྐྱེས་བུ་དེ་ཡང་ཕྱི་ནས་གཟུགས་འཛིན་གྱི་ཚུལ་ཏེ་རྣམ་འགྱུར་གཞན་གྱིས་སྔར་གྱི་སྒྲ་འཛིན་དེ་ཉིད་མཐོང་བ་ཡིན་ནོ་ཞེ་ན། འོ་ན་ཤེས་རིག་གི་སྐྱེས་བུ་དེ་རྟག་པ་མིན་པར་འགྱུར་ཏེ་ཚུལ་ལུགས་གཞན་དང་གཞན་དུ་འགྱུར་བའི་ཕྱིར། 
\b
\qc དེ་ལ་ཁོ་ན་རེ། གལ་ཏེ་སྔར་གྱི་སྒྲ་འཛིན་ལས་ཚུལ་གཞན་གཟུགས་འཛིན་གྱི་ཚུལ་དེ་ཉིད་ཚུལ་གཞན་ཡིན་ཡང་སྒྲ་འཛིན་དང་རང་བཞིན་གཅིག་ཡིན་ཏེ། གཟུགས་འཛིན་དང་སྒྲ་འཛིན་གཉིས་རང་བཞིན་གཅིག་ཡིན་པར་འདོད་པའི་ཕྱིར་སྐྱོན་མེད་དོ་ཞེ་ན། དེ་འདྲའི་རང་བཞིན་གཅིག་པ་ཉིད་དེ་ནི་སྔོན་སུའི་ལུགས་ལའང་མེད་པའམ་ཤེས་བྱ་ལ་མེད་པའི་གཅིག་ཚུལ་ཞིག་སྟེ། སྔ་ཕྱི་སོ་སོ་ཐ་དད་པ་ཁོ་ན་ཡིན་ནའང་རང་བཞིན་གཅིག་པར་འདོད་པའི་ཕྱིར། ཞེས་སམ། ཡང་ན་ཕྱིས་ཀྱི་གཟུགས་འཛིན་ཉིད་སྔར་གྱི་སྒྲ་འཛིན་དང་གཅིག་ཉིད་དུ་འདོད་མི་རིགས་ཏེ། ཕྱིས་ཀྱི་གཟུགས་འཛིན་དེ་ཉིད་ནི་སྔོན་སྒྲ་འཛིན་གྱི་དུས་ན་མེད་པ་ཞིག་ཡིན་པའི་ཕྱིར། །
\b
\v 754 དེ་ལ་ཁོ་ན་རེ། གལ་ཏེ་ཚུལ་ཏེ་རྣམ་འགྱུར་གཞན་དུ་སྣང་བ་མཐོང་ཐོས་ཀྱི་ཡུལ་དུ་གྱུར་པའི་བརྫུན་པ་ཡིན་པའི་ཕྱིར་དོན་དམ་པར་བདེན་པ་མིན་ནོ་ཞེ་ན། འོ་ན་ཚུལ་གང་དུ་སྣང་བའི་རྣམ་འགྱུར་དེ་ནི་སྣང་བ་ལྟར་མི་བདེན་ན། །ཤེས་པ་དེ་ཡི་རང་གི་རང་བཞིན་གཅིག་ཏུ་བདེན་པ་དེ་གང་ཡིན་སྨྲོས་ཤིག་ཅེས་བྱས་པ་ལ། ཤེས་རིག་གི་སྐྱེས་བུའི་རང་བཞིན་ཉིད་དུ་བདེན་པར་གྲུབ་པ་ཉིད་དོ་ཅེ་ན། དེ་ལྟ་ན་རྒྱུད་ཐ་དད་པའི་སྐྱེས་བུ་ཀུན་གཅིག་ཏུ་ཐལ་བར་འགྱུར་ཏེ། ཁྱོད་ཀྱིས་ཤེས་རིག་གི་སྐྱེས་བུ་ཆ་མེད་ཀྱི་གཅིག་པུ་དང༌། སྐྱེ་འཇིག་མི་བྱེད་པའི་རྟག་པ་དང༌། སྲོག་ཆགས་ཀུན་ལཁྱབ་པར་ཁས་བླངས་པའི་ཕྱིར།
\b
\v 755 དེར་མ་ཟད་སེམས་པ་ཅན་ཤེས་རིག་གི་སྐྱེས་བུ་དང༌། སེམས་མེད་པའི་བེམ་པོ་གཙོ་བོ་སོགས་ཉེར་བཞི་པོ་དེ་དག་ཀྱང་གཅིག་ཏུ་ཐལ་བར་འགྱུར་ཏེ། གང་གི་ཕྱིར་ན་ཡོད་པ་ཉིད་ཀྱི་རང་བཞིན་དུ་མཚུངས་ཤིང་། རང་བཞིན་ཆ་མེད་རྟག་ཁྱབ་ཏུ་ཁྱོད་འདོད་པའི་ཕྱིར། གང་གི་ཚེ་རྣམ་འགྱུར་གྱི་བྱེ་བྲག་གམ་གསལ་པ་རྣམས་ཕྱིན་ཅི་ལོག་བརྫུན་པ་ཡིན་པ་དེ་ཚེ་དེ་རྣམས་མཚུངས་ཤིང་འདྲ་བའི་རྟེན་སྤྱི་དང་གཙོ་བོའམ་རང་བཞིན་བདེན་གྲུབ་དེ་གང་ཡིན་ཏེ་མེད་དོ། །
\b
\qc གང་གི་ཕྱིར་ན་རྣམ་འགྱུར་ཐམས་ཅད་བརྫུན་པར་འདོད་པའི་ཕྱིར་དང༌། ཆ་མེད་དང༌། ཀུན་ལ་ཁྱབ་པར་འདོད་པའི་ཁས་ལེན་ལ་ནང་འགལ་ཡོད་པའི་ཕྱིར་དང་། ཅིག་པུ་ཡིན་པ་དང་རང་བཞིན་གསུམ་ཡོད་པ་ལའང་ནང་འགལ་འབྱུང་བས། འོག་ཏུ། གཅིག་ལ་རང་བཞིན་གསུམ་ཉིད་ནི། །རིགས་མིན་དེས་ན་དེ་ཡོད་མིན། །ཞེས་སོགས་ཀྱི་རིགས་པས་བརྟགས་ན་མི་འཐད་པའི་ཕྱིར་རོ།།
\b
\v 756 གཉིས་པ་ནི།་སེམས་མེད་ཉིད་སོགས་རྐང་པ་བརྒྱད་ཀྱིས་བསྟན། དེ་ལ་བྱེ་བྲག་པའི་ལུགས་ནི། འཇུག་པ་ལས། དེ་དབྱེ་ཅུང་ཟད་ཅུང་ཐད་ལ་བརྟེན་ནས། །མུ་སྟེགས་ཅན་རྣམས་ལུགས་ནི་ཐ་དད་གྱུར། །ཞེས་གསུངས། དེའང་གྲངས་ཅན་གྱིས་ཟ་བ་པོ་ཡིན་པ་སོགས་ཀྱི་མཚན་ཉིད་ཅན་གྱི་བདག་ཁས་བླངས་པ་བཞིན་དུ་དེ་དབྱེ་ཅུང་ཟད་ཅུང་ཟད་ལ་བརྟེན་ནས་བྱེ་བྲག་པ་སོགས་མུ་སྟེགས་ཀྱི་ལུགས་ཐ་དད་དུ་གྱུར་པར་བསྟན་གྱི་གྲངས་ཅན་གྱི་དབྱེ་བ་ལས་མུ་སྟེགས་ཀྱི་ལུགས་སོ་སོར་གྱེས་པའི་དོན་མིན་ནོ། །
\b
\qc དེ་ལ་ཚིག་དོན་དྲུག་གི་འདོད་ཚུལ་སོགས་བྱེ་བྲག་པ་དང་རིག་པ་ཅན་པ་ཕལ་ཆེར་འདོད་ཚུལ་མཐུན་ལ། དེ་ནི། རྫས་དང་ཡོན་ཏན་ལས་དང་སྤྱི། །བྱེ་བྲག་འདུ་བ་རྣམ་པ་དྲུག ། ཅེས་པའི་དང་པོ་རྫས་ལ་དབྱེ་བ་དགུ་ཡོད་པའི་ནང་གི་བདག་ནི། ལུས་དབང་བློ་གསུམ་ལས་དོན་གཞན་པའི་རྫས་བློ་སོགས་ཡོན་ཏན་དགུའི་རྟེན་དུ་གྱུར་ཅིང་ཡོན་ཏན་རྣམས་རང་ལ་འདུ་བའི་རྒྱུ་བྱེད་པ། སེམས་མ་ཡིན་པའི་བེམ་པོ།མི་འཇིག་པ་ཐམས་ཅད་དུ་ཁྱབ་པར་འདོད་ལ། སྐྱེས་བུ་དང་གང་ཟག་ཀྱང་དེའི་རྣམ་གྲངས་སོ། །
\b
\qc ཚིག་དོན་དྲུག་གི་གཉིས་པ་ཡོན་ཏན་ལ། རྫས་ཀྱི་ཡོན་ཏན་ཉེར་བཞི་ཡོད་པ་ལས། །བདག་གི་ཡོན་ཏན་དགུ་ནི། བློ། བདེ་བ། སྡུག་བསྔལ། འདོད་པ། སྡང་བ། འབད་པ། ཆོས། ཆོས་མིན། བྱ་བའི་ཤུགས་དང་དགུའོ། །ཇི་སྲིད་ཡོན་ཏན་དགུ་བོ་བདག་ལ་འདུ་ཞིང་ཡོད་པ་དེ་སྲིད་དུ་ལས་བསགས་ནས་མཐོ་རིས་དང་ངན་སོང་དུ་འགྲོ་བ་ནི་འཁོར་བ་དང༌། ནམ་ཞིག་བདག་གི་བའི་དངོས་པོ་ལ་སྐྱོན་ཅན་དུ་རྟོགས་པས་བློ་སོགས་ཡོན་ཏན་རྣམས་རྩ་བ་དང་བཅས་པ་ལ་འབྲེལ་བཅད་ནས་བདག་གཅིག་པུར་གནས་པའི་ཚེ་ཐར་བ་ཐོབ་པར་འདོད། བྱེ་བྲག་པ། འུག་པ་བ། གཟེགས་གཟན་པ་རྣམས་རྣམ་གྲངས་དང༌། རིག་པ་ཅན་པ་དང་རྐང་མིག་པའང་མིང་གི་རྣམ་གྲངས་སོ།།
\b
\qc དེ་དག་འགོག་པ་ནི། དེ་ལྟར་བྱེ་རིག་དག་གིས་བདག་སེམས་མེད་ཀྱི་བེམ་པོར་འདོད་པ་དེའང་མི་འཐད་དོ། །ཇི་ལྟར་ན། དེ་འདྲ་བའི་སེམས་མེད་པ་བེམ་པོ་ཡང་བདག་མིན་ཏེ། སེམས་མེད་པ་ཉིད་ཡིན་པའི་ཕྱིར། དཔེར་ན་བུམ་པ་སོགས་བཞིན་ནོ། །ཡང་སྒྲས་སེམས་བདག་མིན་པར་མ་ཟད་སེམས་མེད་བེམ་པོ་ཡང་ཞེས་བསྡུའོ། །
\b
\qc དེ་ལ་ཕྱོགས་སྔ་མ་ན་རེ། བདག་རང་ཉིད་སེམས་མེད་བེམ་པོ་ཡིན་པའི་ཕྱིར་ཡུལ་མི་ཤེས་མོད། འོན་ཏེ། བདག་དེ་རྐྱེན་སེམས་པ་དང་འདུ་འབྲེལ་གྲུབ་པའི་སྒོ་ནས་གྲོགས་སུ་ལྡན་པའི་ཕྱིར་ཡུལ་ཤེས་སོ་ཞེ་ན། འོ་ན། བདག་དེ་སྔར་ཡུལ་མི་ཤེས་པའི་རང་བཞིན་དུ་བདེན་པར་འདོད་པ་དེ་འཇིག་པར་ཐལ། ཕྱིས་རྐྱེན་གཞན་གྱི་སྟོབས་ལས་ཡུལ་ཤེས་པར་འདོད་པའི་ཕྱིར།
\b
\v 757 ཅི་སྟེ་བདག་རང་གི་ངོ་བོ་ལ་འགྱུར་བ་ཅུང་ཟད་མེད་པ་ཉིད་དུ་ཁས་བླངས་ན་རྐྱེན་སེམས་པས་བདག་དེ་ལ་བྱ་བ་ཅི་ཞིག་བྱས་ཏེ་ཡུལ་ཤེས་པར་བྱེད་ནུས་ཏེ། འགྱུར་བ་མེད་པའི་རྟག་པ་ལ་རྐྱེན་གང་གིས་ཀྱང་བྱ་བ་མི་འཇུག་པའི་ཕྱིར་རོ། །དོན་བསུ་མ་དེ་ལྟར་ཡུལ་ཤེས་པ་མེད་ལ་བྱ་བྱེད་དང་བྲལ་བ་ཞིག་བདག་ཏུ་ཁས་བླངས་པ་ནི་མི་འཐད་པར་རྟོག སྨྲ་སྟེ། འདུས་མ་བྱས་ཀྱི་ནམ་མཁའ་བདག་ཏུ་བྱས་པ་དང་ཁྱུ་ཡོད་པར་འགྱུར་བའི་ཕྱིར་དང༌། ཕན་གནོད་ཀྱི་དགོས་པ་ཅུང་ཟད་ཀྱང་མི་བྱེད་པའི་ཕྱིར་རོ། །
\b
\qc མུ་སྟེགས་ཀྱི་ནང་ནས་གྲངས་ཅན་པ་བྱེ་བྲག་པ་རིག་པ་ཅན་པ་གསུམ་གྱི་འདོད་ཚུལ་ཅུང་ཟད་བརླིངས་པས་ཚད་མ་སྡེ་བདུན་སོགས་ལས་དེ་དག་གི་འདོད་ཚུལ་འགོག་པའི་རིགས་པ་མང་དུ་གསུངས་པ་ལྟར་འདིར་ཡང་དེ་དག་འགོག་ཚུལ་གྱི་རིགས་པ་དེ་ལྟར་བསྟན་ཏོ། །
\b
\qc སྤྱིར་གྲུབ་མཐས་བཏགས་པའི་བདག་བཀག་པ་ཙམ་གྱིས་འཁོར་བའི་རྩ་བར་གྱུར་པའི་ལྷན་སྐྱེས་ཀྱི་བདག་འཛིན་གྱི་ཞེན་ཡུལ་མི་ཁེགས་ཀྱང་། གལ་ཏེ་ངར་འཛིན་ལྷན་སྐྱེས་ཀྱིས་བཟུང་བ་ལྟར་གྱི་བདག་གྲུབ་ན། གྲུབ་མཐས་བཏགས་པ་ལྟར་དུ་གྲུབ་དགོས་པའི་ཕྱིར་དང༌། ཀུན་བཏགས་ཀྱི་བདག་འགོག་པ་ལྷན་སྐྱེས་ཀྱི་བདག་འགོག་པའི་ཡན་ལག་ཙམ་ཡིན་པའི་ཕྱིར་ཀུན་བཏགས་ཀྱི་བདག་འགོག་ཚུལ་དེ་ལྟར་བསྟན་ཏོ།།གསུམ་པ་ལ་གཉིས། བདག་མེད་ན་ལས་འབྲས་མི་འཐད་པར་ཐལ་བ་སྤོང་བ། བདག་མེད་ན་སྙིང་རྗེ་སྒོམ་པ་སོགས་མི་འཐད་པར་ཐལ་བ་སྤང་བའོ།།
\b
\v 758 དང་པོ་ནི། གལ་ཏེ་བདག་སོགས་རྐང་པ་ཉི་ཤུས་བསྟན། དེ་ལ་ཕྱོགས་སྔ་མའི་རྩོད་པ་ནི། གལ་ཏེ་འཆིང་གྲོལ་གྱི་གཞིར་གྱུར་པའི་བདག་ནི་རྟག་པ་ཞིག་ཡོད་པ་མིན་ན། བདག་གམ་གང་ཟག་སྐད་ཅིག་གིས་སྐྱེ་འགག་བྱེད་པ་ཉིད་དུ་འགྱུར་ལ། དེ་ལྟ་ན་རྒྱུ་དགེ་མི་དགེའི་ལས་ལས་འབྲས་བུ་བདེ་སྡུག་འབྱུང་བའི་རྒྱུ་འབྲས་ཀྱི་འབྲེལ་བ་གྲུབ་པ་རིགས་པ་མིན་ཏེ། ལས་བྱེད་པ་པོས་དགེ་མི་དགེའི་ལས་བྱས་ནས་ནི་སྐད་ཅིག་གཉིས་པར་བྱེད་པ་པོའི་བདག་ཞིག་པས་ན། ཕྱི་ནས་ལས་དེ་བྱེད་པ་པོ་སུ་ཡི་ལས་སུ་འགྱུར་ཏེ། །འབྲས་བུ་མྱོང་དུས་ན་ལས་བྱེད་པ་པོ་ཞིག་ནས་མེད་པའི་ཕྱིར།
\b
\v 759 ངེད་ལྟར་ན་བདག་རྟག་པ་ཡིན་པར་འདོད་པས་ལས་འབྲས་ཀྱི་འབྲེལ་བ་ཆེས་འཐད་དོ་ཞེ་ན། དེའི་ལན་ནི་རྒྱུ་ལས་གསོག་པའི་བྱ་བ་བྱེད་པའི་གཞི་ཚེ་འདིའི་ཕུང་པོ་ལ་བཏགས་པའི་གང་ཟག་དང༌། འབྲས་བུ་ལ་ལོངས་སྤྱོད་པའི་གཞི་ཕྱི་མའི་ཕུང་པོ་ལ་བཏགས་པའི་གང་ཟག་གཉིས་སྔ་ཕྱི་ཐ་དད་པ་དང་། ལས་འབྲསུ་ལ་ལོངས་སྤྱོད་པའི་ཕྱི་མའི་དུས་དེར་སྔ་མའི་དུས་ཀྱི་བདག་གམ་གང་ཟག་ལས་གསོག་པར་བྱེད་པ་པོ་མེད་པར་ཡང་ཡུ་བུ་ཅག་གཉིས་ཀ་ལ་གྲུབ་པས། འདིར་ཁྱོད་ཀྱིས་བདག་རྟག་པ་མེད་ན་ལས་འབྲས་ཀྱི་འབྲེལ་བ་མི་འཐད་ཅེས་བརྩད་པ་དོན་མེད་།མ་ཡིན་ནམ་སྟེ་ཡིན་ནོ།། ཅིའི་ཕྱིར་ན། ལས་གསོག་དུས་ན་འབྲས་བུ་མྱོང་བ་པོ་མེད་འབྲས་བུ་མྱོང་དུས་ན་ལས་གསོག་པ་པོ་མེད་པར་ཁྱོད་ཀྱང་འདོད་དགོས་པས་སྐྱོན་དེ་ཁྱོད་རང་ལའང་མཚུངས་པའི་ཕྱིར།
\b
\v 760 གལ་ཏེ་དེ་ལྟ་མ་ཡིན་ན་རྒྱུ་དགེ་སྡིག་གི་ལས་གསོག་པ་དང་ལྡན་པའི་དུས་ན་འབྲས་བུ་བདེ་སྡུག་ལ་ལོངས་སྤྱོད་པ་དང་བཅས་པ་ནི་འདིའོ་ཞེས་རྒྱུ་འབྲས་དུས་གཅིག་པ་ཡོད་ན་ཚད་མས་མཐོང་དགོས་པ་ལས་དེ་འདྲ་བ་མཐོང་བ་འདི་ནི་ཚེ་འདིར་མཐོང་བའི་ཆོས་ལ་མྱོང་འགྱུར་གྱི་ལས་ལྟ་བུ་ལའང་སྲིད་པ་མ་ཡིན་ན་གཞན་ལ་ལྟ་ཅི་སྨོས་པའི་ཕྱིར་རོ།།
\b
\qc འོ་ན་ཁྱོད་ཀྱི་ལུགས་ལ་ལས་འབྲས་ཀྱི་འབྲེལ་བ་འགྲུབ་ཚུལ་ཇི་ལྟ་བུ་ཞེ་ན། ལས་གསོག་པ་པོ་དང་འབྲས་བུ་མྱོང་བ་པོའི་གང་ཟག་སྔ་ཕྱིའི་གདགས་གཞིའི་ཕུང་པོ་རྒྱུན་གཅིག་པའམ་ཤེསརྒྱུད་གཅིག་ཡིན་པ་ཙམ་ལ་ནི་བརྟེན་ནས་སུ། ལས་བྱེད་པ་པོ་དེ་ཉིད་འབྲས་བུ་ལ་ལོངས་སྤྱོད་པ་པོ་ཡིན་ནོ་ཞེས་ཀུན་རྫོབ་ཙམ་དུ་དེ་འདྲའི་ཐ་སྙད་བྱར་རུང་བར་བསྟན་གྱི་ཁྱོད་འདོད་པ་ལྟར་གང་ཟག་རྟག་པའམ་རང་བཞིན་གྱིས་གྲུབ་པ་འདི་ནས་གཞན་དུ་འཕོ་བ་མེད་ལ། ལས་དང་ལས་ཀྱི་འབྲས་བུ་བསྐལ་པ་བརྒྱར་ཡང་ཆུད་ཟ་བར་ཡང་མི་འགྱུར་བ་འདི་ནི་ཕྲ་ཞིང་རྟོགས་པར་དཀའ་བ་ཐམས་ཅད་མཁྱེན་པ་ཁོ་ནའི་སྤྱོད་ཡུལ་དུ་གྱུར་པ་སྟེ།
\b
\qc ཏིང་འཛིན་རྒྱལ་པོ་ལས། ཤི་ནས་འཇིག་རྟེན་ཕ་རོལ་འགྲོ་བ་ཡི། །སེམས་ཅན་ཤེད་ལས་སྐྱེས་པ་མི་དམིགས་ཀྱང་། །ལས་རྣམས་བྱས་པ་མེད་པར་མི་འགྱུར་ཏེ། །དཀར་ནག་ཇི་བཞིན་འབྲས་བུ་སྨིན་པར་བྱེད། །རིགས་པའི་ཚུལ་གྱི་སྒོ་འདི་བཟང་པོ་སྟེ། །ཕྲ་ཞིང་མཐོང་དཀའ་རྒྱལ་བའི་སྤྱོད་ཡུལ་ཡིན། །ཞེས་གསུངས་པའི་ཕྱིར་རོ། །
\b
\qc ཚེ་སྔ་ཕྱིའི་ཕུང་པོའི་རྒྱུན་དེ་ཡང་གང་ཟག་གི་གདགས་གཞི་ཙམ་དུ་བྱས་ནས་དེ་ལྟར་བཏགས་པ་ཡིན་གྱི་གང་ཟག་གི་མཚན་གཞིར་བཟུང་ནས་བསྟན་པ་མིན་ནོ།།མདོར་ན་མ་བརྟགས་མ་དཔྱད་པར་གང་ཟག་འདིས་ལས་འདི་བྱས་འབྲས་བུ་འདི་མྱོང་ཞེས་པ་ཙམ་འཐད་ཀྱི། ལས་གསོག་པ་པོ་དང་འབྲས་བུ་མྱོང་བ་པོའི་གང་ཟག་གི་ཐ་སྙད་བཏགས་དོན་བཙལ་ན་མི་རྙེད་དེ།
\b
\v 761 གལ་ཏེ་རྙེད་ན་གདགས་གཞིའི་ཕུང་པོའི་གསེབ་ནས་སེམས་སམ་རྣམ་ཤེས་ལྟ་བུ་ཞིག་བདག་གམ་གང་ཟག་ཏུ་འཇོག་དགོས་ན། འདས་པ་དང་མ་འོངས་པ་ཡི་སེམས་ནི་བདག་མིན་ཏེ། དེ་ནི་ཞིག་པ་དང་མ་སྐྱེས་པས་བདག་ཏུ་མེད་པའི་ཕྱིར། འོན་ཏེ་སྐྱེས་ལ་མ་འག གས་པའི་སེམས་ད་ལྟ་བ་བདག་ཡིན་ན་སྙམ་ན་དེ་སྐད་ཅིག་གཉིས་པར་ཞིག་པ་ན་ཡང་རང་བཞིན་གྱིས་འགགས་པའི་ཕྱིར་བདག་གཏན་མེད་དུ་འགྱུར་བའོ་ན་དེ་བདག་མ་ཡིན་ནོ། དེ་ལྟར་སེམསསོགས་གདགས་གཞིའི་ངོས་ནས་བཙལ་ན་མི་རྙེད་པ་ནི།
\b
\v 762 དཔེར་ན་ཆུ་ཤིང་གི་སྡོང་པོ་དག་ཤུན་པ་སོགས་ཆ་ཤས་སོ་སོར་ཕྱེ་ན་སྙིང་པོར་གྱུར་པ་འགའ་ཡང་མེད་པ་དེ་བཞིན་དུ་བཏགས་དོན་བཙལ་ནས་རང་བཞིན་གྱིས་གྲུབ་མ་གྲུབ་རིགས་པས་རྣམ་པར་དཔྱད་པ་ཡིས་བཙལ་ན་བདག་ཀྱང་ཡང་དག་པར་གྲུབ་པ་ནམ་ཡང་རྙེད་པ་མིན་པར་ནི་བདག་མེད་སྒྲུབ་པའི་རིགས་པས་འགྲུབ་པའི་ཕྱིར་དང༌། རྙེད་ན་རིགས་པ་དེས་གནོད་པའི་ཕྱིར་རོ།།
\b
\v 763 གཉིས་པ་ནི། གལ་ཏེ་སེམས་ཅན་སོགས་རྐང་པ་བཅུ་གཉིས་ཀྱིས་བསྟན། དེ་ལ་ཕྱོགས་སྔ་མའི་རྩོད་པ་ནི། གལ་ཏེ་སེམས་ཅན་རང་བཞིན་གྱིས་གྲུབ་པ་ཡོད་པ་མིན་ན། སེམས་ཅན་མེད་པར་འགྱུར་བས་དེ་ལྟ་ན་སྙིང་རྗེའི་དམིགས་ཡུལ་མེད་པའི་ཕྱིར་སུ་ལ་སྙིང་རྗེ་བསྒོམ་པར་བྱ་ཞེ་ན། སེམས་ཅན་རང་བཞིན་གྱིས་མེད་པས་སྙིང་རྗེའི་དམིགས་ཡུལ་མེད་པར་ག་ལ་འགྱུར། 
\b
\qc འོ་ན་གང་ལ་དམིགས་ཞེ་ན། རྫོགས་བྱང་གི་འབྲས་བུའི་དོན་དུ་སེམས་ཅན་ལ་སྙིང་རྗེ་སྒོམ་པ་དང་ལམ་ལ་སློབ་པ་སོགས་ཁས་བླངས་པའི་དོན་ལ་དཔྱད་དེ་བཏགས་དོན་བཙལ་ནས་འཇུག་པ་མ་ཡིན་པར་མ་དཔྱད་པར་རྨོངས་པས་བཏགས་པ་གང་ཡིན་པའི་སེམས་ཅན་ཐ་སྙད་ཙམ་དུ་ཡོད་པ་དེ་ལའོ། །རྨོངས་པས་ཞེས་པ་འཇུག་པ་ལས། མ་བརྟགས་གྲགས་པ་གཏི་མུག་ལས་ཡིན་ནོ། །ཞེས་གསུངས་པ་དང་འདྲ་བས་བློ་ཐ་སྙད་པ་ཙམ་ཡིན་ལ། དེ་ལ་རྨོངས་པ་རང་གཏི་མུག་ཅེས་པ་ནི་བདག་མེད་ལ་བློ་ཁ་མ་ཕྱོགས་པའི་འཇིག་རྟེན་རང་དགའ་བའི་བློ་ཙམ་ཡིན་པས་སོ།།
\b
\v 764 ཡང་སེམས་ཅན་རང་བཞིན་གྱིས་མེད་ན། འབྲས་བུ་རྫོགས་བྱང་དེ་གང་ཟག་སུ་ཡིས་འཐོབ་བྱ་ཡིན་ཏེ་འཐོབ་པ་པོའི་གང་ཟག་མེད་པའི་ཕྱིར་ཞེ་ན། དོན་དམ་པར་འཐོབ་བྱ་རྫོགས་བྱང་དང༌། ཐོབ་མཁན་གྱི་གང་ཟག་མེད་པ་བདེན་ཏེ་ཞེས་དོན་དམ་ལ་ལྟོས་ནས་འདོད་ལན་བཏབ་ནས། འོན་ཀྱང་དོན་དམ་པར་ཐོབ་བྱ་ཐོབ་བྱེད་མེད་པས་མེད་མི་དགོས་ཏེ་ཐ་སྙད་ཀུན་རྫོབ་ཙམ་དུ་མ་དཔྱད་པར་འཇུག་པའི་བློ་རྨོངས་པ་ཐ་སྙད་པས་བཏགས་ཙམ་ལས་ནི་ཐོབ་བྱ་ཐོབ་བྱེད་ཡོད་པར་འདོད་དགོས་པའི་ཕྱིར་རོ།།
\b
\qc རྨོངས་པས་བཞག་པ་ལྟར་གྱི་རྣམ་བཞག་དེ་དག་འཐད་ན་སྔར་རྨོངས་པ་ཡུལ་དང་བཅས་པ་དགག་བྱར་བྱས་ནས་བཀག་པ་མ་ཡིན་ནམ་སྙམ་ན། རང་གཞན་གྱི་སྡུག་བསྔལ་ཉེ་བར་ཞི་བའི་དོན་དུ་རྫོགས་བྱང་གི་འབྲས་བུའི་དོན་དུ་སྙིང་རྗེ་སྒོམ་པ་སོགས་ལ་བདེན་མེད་ཀྱིས་ཁྱད་པར་དུ་མ་བྱས་པར་སེམས་ཅན་ཙམ་ལ་དམིགས་ནས་མ་དཔྱད་པར་འཇུག་པ་རྨོངས་པའི་བློ་ཐ་སྙད་པ་དེ་འདྲ་བ་ནི་ཉོན་མོངས་ཅན་མ་ཡིན་པས་ན་སྡུག་བསྔལ་གྱི་རྒྱུ་མི་བྱེད་པར་མ་ཟད་རྫོགས་བྱང་འཐོབ་བྱེད་ཀྱི་ཐབས་ཀྱི་ཡན་ལག་ཁྱད་པར་ཅན་ཡིན་པའི་ཕྱིར་བཟློག་པར་མི་བྱའོ། །
\b
\v 765 འོ་ན་བཟློག་པར་བྱ་རྒྱུའི་རྨོངས་པ་དེ་གང་ཞེ་ན། དེ་ནི་སྔར། འདིར་ནི་སྡུག་བསྔལ་རྒྱུར་གྱུར་པ། །བདེན་པར་རྟོག་པ་བཟློག་བྱ་ཡིན། །ཞེས་བཤད་པ་ལྟར། ༑འདིར་ཡང་སྲིད་པའི་སྡུག་བསྔལ་གྱི་རྒྱུ་དང་རྩ་བར་གྱུར་པ་ཡི་ང་རྒྱལ་ཏེ་ཉོན་མོངས་པ་ཅན་གྱི་མ་རིག་པ་ནི་ཆོས་དང་གང་ཟག་ལ་བདག་ཏུ་རྨོངས་པས་ན་དེ་ལས་སྲིད་པའི་སྡུག་བསྔལ་ཐམས་ཅད་འཕེལ་བར་འགྱུར་བའི་ཕྱིར་རྣལ་འབྱོར་པས་བདག་གཉིས་སུ་རྨོངས་པ་དེ་ནི་བཟློག་པར་བྱ་རིགས་སོ།།
\b
\qc ཡང་ན། ང་རྒྱལ་ནི། བདག་ཏུ་རྨོངས་ཞེས་པའི་དོན་ངའོ་སྙམ་པའི་ང་རྒྱལ་ལམ་ངར་འཛིན་ལྷན་སྐྱེས་ནི་གང་ཟག་གི་བདག་ཏུ་རྨོངས་པས་དེ་ལས་སོགས་སོ། །དེ་ལ་རྨོངས་པ་སྔ་མ་དེ་ལས་ཀྱང་བདག་གཉིས་སུ་རྨོངས་པ་དེ་ནི་ཐོག་མེད་ནས་རྒྱུད་ལ་ཞུགས་པ་འདྲིས་ཤིང་གོམས་ཆེས་པས་བཟློག་ཏུ་མེད་དེ་མི་ནུས་སོ་ཞེ་ན། དེ་བཟློག་ནུས་ཏེ། བདག་འཛིན་གཉིས་ནི་དངོས་པོའི་གནས་ལུགས་ལ་ཕྱིན་ཅི་ལོག་ཏུ་ཞུགས་པའི་འཛིན་སྟངས་ཅན་ཡིན་པས་སྟོབས་ཆུང་ཞིང་དམན་ལ། བདག་མེད་སྒོམ་པ་ནི་ཡུལ་གྱི་གནས་ལུགས་ལ་ཕྱིན་ཅི་མ་ལོག་པར་ཞུགས་པའི་འཛིན་སྟངས་ཅན་ཡིན་པས་ཅིག་ཤོས་རྩ་བ་ནས་དྲུངས་འབྱིན་ནུས་པས་སྟོབས་དང་ལྡན་པ་མཆོག་ཡིན་ནོ། །
\b
\qc དེས་ན་དེ་གཉིས་དམིགས་པ་གཅིག་ལ་དམིགས་ནས་འཛིན་སྟངས་དངོས་འགལ་དུ་ཞུགས་པ་ཡིན་ཞིང༌། བདག་མེད་ནི་ཚད་མས་གྲུབ་པས་བདག་མེད་རྟོགས་པ་ལ་རྒྱབ་རྟེན་ཚད་མ་ཡོད་ལ། བདག་འཛིན་གྱིས་བཟུང་བ་ལྟར་གྱི་ཞེན་ཡུལ་ལ་ནི་ཚད་མས་གནོད་པའི་ཕྱིར། དེས་ན་གང་ལ་ཚད་མ་དང་ལྡན་པ་དེས་ཅིག་ཤོས་སུན་འབྱིན་པའི་ཕྱིར་དེ་ལ་གནོད་བྱེད་དུ་འགྱུར་ཏེ། དེ་སྟེ་གང་ལ་ཚད་མ་ཡོད། །དེ་ནི་གཞན་ལ་གནོད་བྱེད་འགྱུར། །ཞེས་པ་ལྟར་རོ།། 
\b
\qc ཆོས་ཀྱི་བདག་མེད་སྒྲུབ་པའི་རིགས་པ་རྒྱས་བར་བཤད་པ།གཉིས་པ་ཆོས་ཀྱི་བདག་མེད་སྒྲུབ་པའི་རིགས་པ་རྒྱས་པར་བཤད་པ་ལ་གསུམ། དྲན་པ་ཉེར་གཞག་བཞིའི་སྒོ་ནས་ཆོས་ཀྱི་བདག་མེད་བཤད་པ། བདེན་གཉིས་མི་འཐད་པའི་ཀླན་ཀ་སྤོང་བ། དགག་བྱ་འགོག་བྱེད་ཀྱི་གཏན་ཚིགས་བཤད་པའོ།།དང་པོ་ལ་བཞི། ལུས་དྲན་པ་ཉེར་གཞག་སྒོམ་ཚུལ། ཚོར་བ་དྲན་པ་ཉེར་གཞག་སྒོམ་ཚུལ། །སེམས་དྲན་པ་ཉེར་གཞག་སྒོམ་ཚུལ། ཆོས་དྲན་པ་ཉེར་གཞག་སྒོམ་ཚུལ་ལོ།།དང་པོ་ལ་གསུམ། ཆ་ཅན་ལུས་རང་བཞིན་མེད་པར་གཏན་ལ་དབབ་པ། ཆ་ཤས་ཡན་ལག་རྣམས་རང་བཞིན་མེད་པར་གཏན་ལ་དབབ་པ། ལུས་བདེན་མེད་ལ་ཆགས་མི་རིགས་པ་དང་ལུས་ཅན་ཀྱང་བདེན་མེད་དུ་བསྟན་པའོ།།
\b
\v 766 དང་པོ་ནི།། ལུས་ནི་སོགས་རྐང་པ་ཉེར་དགུས་བསྟན། དེ་ལ་ལུས་ཞེས་བྱ་བ་དེ་རང་བཞིན་གྱིས་མེད་དེ། གལ་ཏེ་དེ་རང་བཞིན་གྱིས་གྲུབ་ན་ལུས་ཞེས་པའི་ཐ་སྙད་འཇུག་པའི་གཞི་ལུས་ཁོ་རང་གི་ངོས་ནས་ཇི་ལྟར་ཡོད་བཙལ་བ་ན། ལུས་ཀྱི་གདགས་གཞི་རྐང་པ་སོགས་སོ་སོ་བ་དང་ཡན་ལག་བསྡོམས་པའི་ཚོགས་པ་དང༌། དེ་རྣམས་ལས་ངོ་བོ་ཐ་དད་པ་གང་རུང་ཞིག་ལུས་ཀྱི་མཚན་གཞིར་རྙེད་དགོས་པ་ལ་དེ་མི་རྙེད་པའི་ཕྱིར། དེ་ལ་སྐྱེས་བུའི་ལུས་རགས་པ་དེ་ཉིད་ནི། ཡན་ལག་རེ་རེ་ནས་མིན་པའི་ཚུལ། རྐང་པ་དང་བྱིན་པ་སྐྱེས་བུའི་ལུས་མིན་ལ། བརླ་དང་རྐེད་པའང་ལུས་མ་ཡིན་ཞིང༌། ལྟོ་བ་དང་རྒྱབ་ཀྱང་ལུས་མིན་ཏེ། དེ་དག་ལ་བརྟེན་ནས་ལུས་སུ་བཏགས་ཙམ་དུ་ཟད་པའི་ཕྱིར། བྲང་དང་དཔུང་བའང་ལུས་མ་ཡིན་ལ།
\b
\v 767 རྩིབས་ལོགས་དང་ལག་པའང་ལུས་མིན་ཏེ། སྔ་མའི་ཕྱིར། མཆན་ཁུང་དང་ཕྲག་པའང་ལུས་མ་ཡིན། ནང་ཁྲོལ་རྣམས་ཀྱང་ལུས་དེ་མིན་ལ། མགོ་དང་མགྲིན་པའང་ལུས་མིན་ན་ཡན་ལག་འདི་རྣམས་ལ་སྐྱེས་བུའི་ལུས་རང་ངོས་ནས་གྲུབ་པ་ནི་གང་ཞིག་ཡིན་ཏེ་མིན་ནོ། །ཆ་ཅན་གྱི་ལུས་རགས་པ་དེ་ཆ་ཤས་ཡན་ལག་རྣམས་ལ་བརྟེན་པའི་ཚུལ་གྱིས་གནས་སོ་སྙམ་ན། གལ་ཏེ་དེ་ལྟ་ན་ཡན་ལག་ལ་བརྟེན་ནས་གནས་པའི་ཡན་ལག་ཅན་གྱི་ལུས་རགས་པ་འདི་ལག་པ་ལ་ཆ་གཅིག་རྐང་པ་ལ་གཅིག་སོགས་ཡན་ལག་ཐམས་ཅད་ལ་ཕྱོགས་རེ་ཡིས་ནི་གནས་པར་འགྱུར་རམ།
\b
\v 768 ཡང་ན་ལག་པ་ལྟ་བུའི་ཆ་རེ་རེ་ལའང་ཆ་ཅན་གྱི་ལུས་རགས་པ་རིལ་པོ་རེ་གནས་པ་གང་ཡིན། དང་པོ་ལྟར་ན་ཆ་ཅན་གྱི་ལུས་རགས་པའི་ཆ་རྣམས་ལག་པ་སོ་གས་ཀྱི་ཆ་ལ་གནས་པར་འགྱུར་མོད། ཆ་ལག་སོགས་དེ་རང་ཉིད་ནི་གང་ལ་གནས་པའི་གནས་ཐུག་མེད་དུ་འགྱུར་ཏེ་ཆ་ཅན་ལག་པ་ལྟ་བུའང་རང་གི་ཆ་སོར་མོ་ལ་གནས་དགོས་པ་སོགས་ནས་མཐར་རྡུལ་ཕྲན་གྱི་བར་ལ་དེ་བཞིན་དུ་བརྟགས་པས་སོ།། ཡང་ན། ལུས་ཀྱི་ཆ་རྣམས་ཡན་ལག་གི་ཆ་སོ་སོ་ལ་གནས་པར་འགྱུར་མོད།
\b
\v 769 ཆ་ཅན་གྱི་ལུས་དེ་རང་ཉིད་ནི་གང་ལ་གནས་ཏེ་ཡན་ལག་རྣམས་ལས་ལོགས་སུ་གནས་པའི་གཞི་མི་དམིགས་པའི་ཕྱིར་རོ།། གལ་ཏེ་བརྟགས་པ་ཕྱི་མ་ལྟར་ན་མི་འཐད་དེ་ཆ་ཅན་བདག་ཉིད་ཀུན་གྱི་ལུས་ཏེ་ལུས་ཆ་ཚང་རིལ་པོ་རེ་ཆ་ལག་པ་སོགས་རེ་རེ་བ་རྣམས་ལ་གནས་ན་ནི།
\b
\v 770 ལག་པ་སོགས་ཡན་ལག་དེ་དག་ཇི་སྙེད་ཡོད་པ་དེ་སྙེད་ཀྱི་ནི་རགས་པའི་ལུས་སུ་འགྱུར་བས་ཐུག་པ་མེད་པའི་སྐྱོན་འབྱུང་བའི་ཕྱིར་རོ། །དེ་ལྟར་རིགས་པས་བརྟགས་པ་ན་སངས་རྒྱས་པ་འདོད་པ་ལྟར་གྱི་ཕུང་པོ་གདགས་གཞིར་བྱས་ཏེ་ཕྱི་ནས་ཕར་བཏགས་པའི་སྐྱེས་བུ་དང༌། ཕྱི་རོལ་པ་འདོད་པ་ལྟར་གྱི་ཕུང་པོ་ལ་མི་ལྟོས་པའི་རྟག་གཅིག་རང་དབང་ཅན་སོགས་སུ་གྲུབ་པའི་ནང་གི་བྱེད་པའི་སྐྱེས་བུ་དེ་འདྲ་གང་ན་ཡང་སྟེ་གང་ལའང་ལུས་རང་བཞིན་གྱིས་གྲུབ་པ་མེད་ལ། དེ་མེད་ན་ཇི་ལྟར་ལག་སོགས་ལ་ལུས་རང་བཞིན་གྱིས་གྲུབ་པ་ཡོད་དེ་མེད་དོ། །
\b
\qc གཞན་ཡང་ལུས་ཀྱི་གདགས་གཞི་ཡན་ལག་ཚོགས་པ་དེ་ལུས་ཡིན་ནོ་སྙམ་ན་མིན་ཏེ་དེ་ལ་ལུས་སུ་བཏགས་ཙམ་དུ་ཟད་དོ། །གལ་ཏེ་ལུས་ཀྱི་གདགས་གཞི་ཡན་ལག་ཚོགས་པ་ལུས་ཡིན་ན། ཡན་ལག་གི་གདགས་གཞི་སོར་མོའི་ཚོགས་པ་སོགས་ནས་མཐར་རྡུལ་ཕྲན་ཚོགས་པའི་བར་ལུས་ཡིན་པར་ཐལ་ལོ། །བཏགས་ཚུལ་འདི་རྩ་ཚིག་གིས་མ་ཟིན་ཀྱང་འགྲེལ་པ་ལས་བཤད་དོ། །ཡང་ལག་སོགས་རྣམས་ལས་དོན་གཞན་པའི་ལྟོས་མེད་ཀྱི་ལུས་ཀྱང་མེད་ན་
\b
\v 771 ལུས་དེ་ནི་ཇི་ལྟར་ན་རང་བཞིན་གྱིས་གྲུབ་པ་ཡོད་པ་ཡིན་ཏེ། གདགས་གཞིའི་ངོས་ནས་བཏགས་དོན་བཙལ་ཚེའང་མི་རྙེད་ལ་གདགས་གཞི་ལས་དོན་གཞན་དུའང་མེད་པའི་ཕྱིར། དེས་ན་ལུས་རང་བཞིན་གྱིས་གྲུབ་པ་མེད་ཀྱང་གདགས་གཞི་ལག་སོགས་ལ་དམིགས་ནས་སྐྱེ་བོ་བདེན་པར་རྨོངས་པ་ཡིས་ནི་ལུས་བདེན་པར་གྲུབ་བོ་སྙམ་དུ་འཛིན་པའི་བློར་འགྱུར་ཏེ། དཔེར་ན་དབྱིབས་སུ་བཀོད་པའི་ཁྱད་པར་གྱིས་མི་དང་འདྲ་བའི་ཐོ་ཡོར་ལ་ནི་འདི་ན་མི་ཞིག་གོ་སྙམ་པའི་བློ་སྐྱེ་བ་བཞིན་ནོ། །
\b
\v 772 ཇི་སྲིད་ས་སྲོས་པ་སོགས་ཀྱིས་སྣང་བ་མི་གསལ་བ་དང་ཐོ་ཡོར་སོགས་ཀྱི་རྐྱེན་ཚོགས་པ་དེ་སྲིད་དུ་ལུས་ནི་སྟེ་ཐོ་ཡོར་གྱི་གཟུགས་ནི་སྐྱེས་བུ་མི་ལྟར་སྣང་བ་དེ་བཞིན་དུ། ཇི་སྲིད་ལག་སོགས་ལ་བདེན་པར་སྣང་བའི་རྐྱེན་ཚོགས་པ་དེ་ཡོད་པ་དེ་སྲིད་དུ་ཡན་ལག་ཚོགས་པ་དེར་ལུས་སུ་སྣང་ལ། སྣང་བ་ན་དེ་ལ་རང་བཞིན་གྱིས་གྲུབ་པ་ར་འཛིན་པའི་བློ་སྐྱེ་བ་ཡིན་ནོ།།ག ཉིས་པ་ནི། དེ་བཞིན་སོགས་རྐང་པ་བརྒྱད་ཀྱིས་བསྟན།
\b
\v 773 སྔར་བཤད་པ་དེ་ལྟར་ལུས་ཞེས་པ་ཡན་ལག་ཚོགས་པ་ལ་བཏགས་པ་ཙམ་ཡིན་གྱི་རང་བཞིན་གྱིས་གྲུབ་པ་མེད་པ་དེ་བཞིན་དུ་གདགས་གཞི་ལྷུ་དང་སོར་མོའི་ཚོགས་ལ་ལྟོས་ནས་བཏགས་པ་ཙམ་ཡིན་པའི་ཕྱིར་ལུས་སུ་མ་ཟད་ལག་པའང་རང་བཞིན་གྱིས་གྲུབ་པ་གང་ཞིག་ཡིན་པར་འགྱུར་ཏེ་མ་ཡིན་པས་རང་བཞིན་གྱིས་གྲུབ་པ་མེད། སོར་མོ་དེ་ཡང་རང་གི་གདགས་གཞི་ཚིགས་ཀྱི་ཚོགས་ལ་བརྟེན་ནས་བཏགས་པ་ཡིན་པའི་ཕྱིར་རང་བཞིན་གྱིས་གྲུབ་པ་མེད།
\b
\v 774 ཚིགས་ཀྱང་རང་གི་ཆ་སོ་སོར་ཕྱེ་བས་ཏེ་ཕྱེ་ནས་དཔྱད་ན་རང་བཞིན་གྱིས་གྲུབ་པ་མེད། ཚིགས་ཀྱི་ཆ་དེ་ཡང་རྡུལ་ཕྲན་དུ་ཕྱེ་བས་ཏེ་ཕྱེ་ནས་དཔྱད་ན་རང་བཞིན་གྱིས་གྲུབ་པ་མེད། རྡུལ་ཕྲན་དེའང་ཤར་ལ་སོགས་པའི་ཕྱོགས་ཀྱི་ཆའི་དབྱེ་བ་ཡིས་ཕྱེ་ནས་དཔྱད་ན་རང་བཞིན་གྱིས་གྲུབ་པ་མེད། ཕྱོགས་ཀྱི་ཆའི་དབྱེ་བའང་བདེན་པའི་ཆ་ཤས་དང་བྲལ་བའི་ཕྱིར་རང་བཞིན་གྱིས་གྲུབ་པ་མེད་དོ། །
\b
\v 775 དེ་དག་དཔེར་ན་ནམ་མཁའ་ཐོགས་རེག་དང་བྲལ་བ་བཞིན་ནོ། །དེ་ལྟར་རང་གི་ཆ་ལ་བཏགས་པ་ཡིན་པ་དེས་ན་རྡུལ་ཕྲན་ཙམ་དེ་ཡང་རང་བཞིན་གྱིས་གྲུབ་པ་མེད་དེ། དེ་ཡོད་ན་རྡུལ་ཕྲན་ཆ་མེད་ཡོད་དགོས་ན། དེ་ལ། དྲུག་གིས་ཅིག་ཅར་སྦྱར་བ་ན། །ཕྲ་རབ་རྡུལ་ཆ་དྲུག་ཏུ་འགྱུར། །དྲུག་པོ་དག་ཀྱང་གོ་གཅིག་ན། །གོང་བུའང་རྡུལ་ཕྲན་ཙམ་དུ་འགྱུར། །ཞེས་པས་གནོད་ལ། 
\b
\qc དེའི་དོན་ནི་མདོ་སྡེ་པ་སོགས་ཀྱིས་ཕྱི་དོན་རྩོམ་བྱེད་ཀྱི་ཕྲ་རྡུལ་ཆ་མེད་ཡོད་བྱས་པ་ལ་སེམས་ཙམ་པ་ན་རེ། དེ་འདྲའི་དབུས་རྡུལ་ཕྲ་རབ་ལ་ཕྱོགས་བཞི་སྟེང་འོག་གཉིས་ཏེ་དྲུག་ཏུ་ཕྲ་རྡུལ་དྲུག་གིས་ཅིག་ཅར་བསྐོར་བ་ན། དབུས་རྡུལ་དེ་ལ་ཕྱོགས་རྡུལ་དྲུག་ཀ་ལ་རེག་པའི་ཆ་རེ་ཡོད་དམ་མེད། དང་པོ་ལྟར་ན་ཕྱོགས་རྡུལ་དྲུག་ལ་རེག་པའི་ཆ་དྲུག་ཏུ་འགྱུར་བས་ཆ་མེད་ཡིན་པ་འགལ་ལ། གཉིས་པ་ལྟར་ན། རྡུལ་དེ་ཐམས་ཅད་གོ་གཅིག་ཏུ་འགྱུར་བས་རྡུལ་དུ་མ་འདུས་པའི་གོང་བུའང་རྡུལ་ཕྲན་གཅིག་ཏུ་ཐལ་ལོ་ཞེས་ཉི་ཤུ་པ་ལས་གསུངས་པ་སོགས་རྡུལ་ཕྲན་ཆ་མེད་འགོག་བྱེད་ཀྱི་རིགས་པ་རྣམས་ཀྱིས་གནོད་ཚུལ་སྐབས་འདིར་ཡང་འདྲ་བའི་ཕྱིར་རོ། །
\b
\qc གསུམ་པ་ནི། དེ་ལྟར་སོགས་རྐང་པ་བཞིས་བསྟན། །དེ་ལྟར་དཔྱད་པ་ན་རྨི་ལམ་གྱི་གནས་སྐབས་ཀྱི་རྟ་གླང་གི་སྣང་བ་ལྟ་བུ་མ་བརྟགས་མ་དཔྱད་ན་ཚུགས་ཐུབ་པ་ཞིག་ཡོད་ཡོད་ལྟར་དུ་སྣང་ཞིང་བརྟགས་ཤིང་དཔྱད་ན་དཔྱད་མི་བཟོད་པ་ཡི་གཟུགས་ཏེ་ལུས་ལ་དེ་ཁོ་ན་ཉིད་ལ་དཔྱོད་པའི་བློ་ལྡན་སུ་ཞིག་ཆགས་ཏེ། འདོད་ཆགས་ཀྱིས་སྒྲོ་བཏགས་པ་ལྟར་གྱི་ལུས་གཙང་བ་དང་། བདེན་འཛིན་གྱིས་སྒྲོ་བཏགས་པ་ལྟར་གྱི་ལུས་བདེན་གྲུབ་ཀྱང་ཅུང་ཟད་མ་གྲུབ་པའི་ཕྱིར་རོ། །
\b
\qc གང་གི་ཚེ་ད་ལྟར་ལུས་རང་བཞིན་གྱིས་གྲུབ་པ་ཅུང་ཟད་ཀྱང་མེད་པ་དེ་ཡི་ཚེ་ལུས་དབང་གི་བྱེ་བྲག་ལས་ཕོ་མོའི་དབང་པོ་མི་འདྲ་བའི་ཆ་ནས་བཞག་པའི་སྐྱེས་པ་གང་བུད་མེད་གང་སྟེ་དེ་འདྲའི་གང་ཟག་ཀྱང་རང་བཞིན་གྱིས་གྲུབ་པ་མེད་དེ་ཞེས་རིགས་པ་སྔ་མའི་བྱེད་པ་ལ་བརྟེན་ནས་གང་ཟག་རང་བཞིན་གྱིས་མ་གྲུབ་པར་བསྟན་པའམ། ཡང་ན་གང་ཚེ་དེ་ལྟར་སྤྱིར་ལུས་རང་བཞིན་གྱིས་མེད་པ་ཡིན་པ་
\b
\v 776 དེ་ཚེ་བྱེ་བྲག་སྐྱེས་པའི་ལུས་གང་དང་བུད་མེད་ཀྱི་ལུས་གང་ཡང་རང་བཞིན་གྱིས་གྲུབ་པ་མེད་དོ་ཞེས་ཆོས་རང་བཞིན་གྱིས་མ་གྲུབ་པར་བསྟན་པ་ཉིད་ལ་སྦྱར་ཀྱང་རུང་ངོ༌།།གཉིས་པ་ཚོར་བ་དྲན་པ་ཉེར་གཞག་སྒོམ་ཚུལ་ལ་གསུམ། ཚོར་བའི་ངོ་བོ་རང་བཞིན་གྱིས་གྲུབ་པ་དག ག་པ། ཚོར་བའི་རྒྱུ་རང་བཞིན་གྱིས་གྲུབ་པ་དགག་པ། ཚོར་བའི་ཡུལ་ཡུལ་ཅན་རང་བཞིན་གྱིས་གྲུབ་པ་དགག་པའོ།།
\b
\qc དང་པོ་ནི། སྡུག་བསྔལ་སོགས་རྐང་པ་ཉི་ཤུས་བསྟན། དེ་ལ་ལུས་རང་བཞིན་གྱིས་མིད་པར་མ་ཟད་ཚོར་བ་ཡང་རང་བཞིན་གྱིས་གྲུབ་པ་མེད་དེ། གལ་ཏེ་ཚོར་བ་སྡུག་བསྔལ་ལྟ་བུ་ཞིག་དེ་ཁོ་ན་ཉིད་དུ་གྲུབ་པ་ཡོད་ན། ཤེས་རྒྱུད་གཅིག་ལ་སྡུག་བསྔལ་ལན་ཅིག་སྐྱེས་ཕྱིན་ཆད་དེ་གཞན་དུ་མི་འགྱུར་བར་རྟག་ཏུ་རྒྱུན་མི་འཆད་པར་ཡོད་དགོས་ལ། དེ་ལྟར་ན་ཅི་སྟེ་རབ་དགའ་སྟེ་ཡིད་ཤེས་འཁོར་གྱི་ཡིད་བདེ་དང་གཞན་ཡང་དབང་ཤེས་འཁོར་གྱི་བདེ་བ་སྐྱེ་བ་ལ་མི་གནོད་དེ། དེས་གོ་འགག་ནས་གནོད་དགོས་པས་ཚོར་བ་སིམ་པ་སྐྱེ་བའི་སྐབས་མི་རྙེད་པར་འགྱུར་ན་དེ་མི་འཐད་དེ་བདེ་སྡུག་གཉིས་ཀ་ཕལ་ཆེར་རེས་འགའ་བའི་ཚུལ་དུ་སྐྱེ་བའི་ཕྱིར་རོ། །
\b
\qc རང་བཞིན་གྱིས་གྲུབ་ན་དེ་གཞན་དུ་མི་འགྱུར་བར་ཡོད་དགོས་པ་ནི། རྩ་ཤེ་ལས། རང་བཞིན་གཞན་དུ་འགྱུར་བ་ནི། །ནམ་ཡང་འཐད་པ་མ་ཡིན་ནོ། །ཞེས་གསུངས་པའི་ཕྱིར། དེས་ནི་ཚོར་བ་སྡུག་བསྔལ་རང་བཞིན་གྱིས་མ་གྲུབ་པར་བསྟན་ནོ། །ཚོར་བ་བདེ་བ་རང་བཞིན་གྱིས་མ་གྲུབ་པར་སྟོན་པ་ལ། རིགས་པ་སྔ་མ་ཁ་སྤོས་ནས། བདེ་བ་དེ་ཉིད་དུ་ཡོད་ན་ཞེས་བཀག་པས་ཀྱང་ཆོག་མོད། འདིར་རིགས་པ་ཟུར་པ་མཛད་པ་ནི། རིགས་པའི་སྒོ་མི་འདྲ་བས་ཕན་ཚུན་མཚོན་ནས་འགོག་ཚུལ་ཤེས་པའི་ཕྱིར་རོ། །
\b
\v 777 དེ་ལ་སྡུག་བསྔལ་དུ་མ་ཟད་བདེ་བ་ཡང་རང་བཞིན་གྱིས་གྲུབ་པ་ཡོད་ན་བུ་ཤི་བའི་མྱ་ངན་གྱིས་སེམས་གདུངས་པ་དང་ནད་ཀྱིས་མནར་སོགས་ལ་ཁ་ཟས་ཞིམ་པོ་ཟོས་པ་དང་གོས་མཛེས་པ་གྱོན་པ་སོགས་ཀྱིས་ཅི་སྟེ་དགའ་བ་སྐྱེད་པར་མི་བྱེད་དེ། སྔར་བཟའ་བཏུང་ཞིམ་པོ་སོགས་ཀྱི་རྐྱེན་ལས་བདེ་བ་སྐྱེ་བ་གང་ཞིག་དེ་འདྲའི་རྒྱུ་འབྲས་ཀྱི་འབྲེལ་བ་རང་བཞིན་གྱིས་གྲུབ་ན་དུས་ནམ་གྱི་ཚེ་ཡང་རྒྱུ་ཞིམ་སོགས་ལས་འབྲས་བུ་བདེ་བ་སྐྱེ་རིགས་པའི་ཕྱིར་དང༌།བདེ་བ་རང་བཞིན་གྱིས་གྲུབ་ན་དེ་སྐྱེ་བ་འགལ་རྐྱེན་བྲལ་བ་སོགས་ལ་མི་ལྟོས་དགོས་པའི་ཕྱིར། 
\b
\qc དེ་ལ་ཁོ་ན་རེ། མྱ་ངན་གྱིས་གདུངས་དུས་སུ་ཞིམ་པོ་ཟོས་པ་སོགས་ཀྱི་རྐྱེན་གྱིས་བདེ་བ་དེ་སྐྱེ་མོད་ཀྱང་། སྡུག་བསྔལ་སྟོབས་དང་ལྡན་པས་བདེ་བ་དེ་ཟིལ་གྱིས་མནན་པའི་ཕྱིར་ན་གལ་ཏེ་དེ་ཡི་ཚེ་བདེ་བ་དེ་མྱོང་བ་མ་ཡིན་ནོ་ཞེ་ན། གང་ཞིག་དེ་འདྲའི་བདེ་བ་དེ་ཉམས་སུ་མྱོང་བའི་བདག་ཉིད་ཅན་མིན་ན།
\b
\v 778 དེ་ནི་ཚོར་བ་བདེ་བ་ཇི་ལྟར་ཡིན་ཏེ་ཚོར་བ་ཡིན་ན་ཉམས་སུ་མྱོང་བའི་མཚན་ཉིད་ཅན་ཡིན་དགོས་པའི་ཕྱིར་རོ། །དེ་ལྟར་འཇུག་པ་ལས། ཚོར་བ་མྱོང་བའི་མཚན་ཉིད་ཅན། །ཅེས་སོ། །བདེ་བ་སྟོབས་ལྡན་གྱིས་སྡུག་བསྔལ་ཟིལ་གྱིས་མནན་ཞེ་ནའང༌། ལན་དེ་བཞིན་སྦྱར་རོ།།
\b
\qc གལ་ཏེ་བདེ་བ་སྟོབས་ལྡན་སྐྱེས་པའི་ཚེ་ཚོར་བ་སྡུག་བསྔལ་ཕྲ་མོ་ཉིད་དུ་ཡོད་པས་ཆེར་མ་མྱོང་བ་ཡིན་གྱིས་ཅུང་ཟད་ཀྱང་མ་མྱོང་བ་མིན་ནོ་ཞེ་ན། འོ་ན་དེ་དུས་སྡུག་བསྔལ་ཕྲ་མོ་ཡོད་ན། བདེ་བ་སྟོབས་ལྡན་དེས་སྡུག་བསྔལ་མ་བསལ་བས་ན་སྡུག་བསྔལ་ལ་གནོད་པ་ཅི་ཞིག་བྱས་ནས་བདེ་བ་སྟོབས་ལྡན་མྱོང་བར་འཇོག་པ་ཡིན་ཞེས་དྲིས་པ་ན། བདེ་བ་སྟོབས་ལྡན་འདིས་སྡུག་བསྔལ་འདི་ཡི་རགས་པ་བསལ་བའི་ཆ་ནས་གནོད་པ་བྱས་པ་མིན་ནམ་སྟེ་ཡིན་ལ། སྡུག་བསྔལ་ཕྲ་མོ་དེ་ཡང་ནི་སྡུག་བསྔལ་དེ་ལས་གཞན་དགའ་བ་ཕྲ་མོ་ཙམ་ཡིན། ཞེས་སམ།
\b
\v 779 ཡང་ན། དེ་ནི་དེ་ལས་གཞན་དགའ་ཙམ་ཞེས་པའི་དོན་སྡུག་བསྔལ་ཕྲ་མོ་དེ་ནི་བདེ་བ་སྟོབས་ལྡན་དེ་ལས་གཞན་དགའ་བ་ཕྲ་མོ་ཙམ་ཡིན་ནོ་ཞེ་ན། མི་རིགས་ཏེ། བདེ་བ་ཕྲ་མོ་ཉིད་དེ་ཡང་བདེ་བ་དེའི་མཚན་ཉིད་ཅན་ཡིན་པས་ཕྲ་ནའང་བདེ་བ་ཡིན་དགོས་པས་སྡུག་བསྔལ་ཡོད་པར་མི་འགྲུབ་བོ། །ཞེས་སམ། ཡང་ན། ཕྲ་ཉིད་དེ་ཡང་དེའི་ཞེས་པའི་དོན་བདེ་བ་སྟོབས་ལྡན་མྱོང་བའི་དུས་སུ་སྡུག་བསྔལ་ཡོད་པར་མི་འགྲུབ་སྟེ་སྡུག་བསྔལ་ཕྲ་མོ་ཉིད་ཡོད་ཅེས་པ་དེ་ཡང་བདེ་བ་དེའི་ངོ་བོར་ཡོད་པར་ཁྱོད་འདོད་པས་སོ་ཞེས་འཆད་དོ།།
\b
\qc ཡང་སྔར་བདེ་བ་རང་བཞིན་གྱིས་གྲུབ་པ་ཡོད་ན་བུ་ཤི་བའི་མྱ་ངན་གྱིས་གདུངས་པ་སོགས་ལ་ཟས་ཞིམ་པོ་སོགས་ཟོས་པས་ཅི་སྟེ་དགའ་བར་མི་བྱེད་ཅེས་པའི་སྐྱོན་སྤོང་ལ། གལ་ཏེ་མྱ་ངན་གྱིས་གདུངས་པ་ན་ཞིམ་པོ་ཟོས་པ་སོགས་སྡུག་བསྔལ་དང་འགལ་བའི་རྐྱེན་བདེ་བ་སྐྱེས་པས་ན་དེའི་ཚེ་སྡུག་བསྔལ་སྐྱེས་པ་མིན་པས་སྡུག་བསྔལ་མེད་དོ་ཞེ་ན་ནི།
\b
\v 780 འདི་ནི་བདེ་བའོ་འདི་ནི་སྡུག་བསྔལ་ལོ་ཞེས་བདེ་སྡུག་གི་ཚོར་བར་རྟོག་པ་དེས་མངོན་པར་ཞེན་ཅིང་བཏགས་པ་ཙམ་ཉིད་ཡིན་གྱི་རང་ངོས་ནས་གྲུབ་པ་མ་ཡིན་ནོ་ཞེས་བྱ་བར་གྲུབ་པ་མིན་ནམ་སྟེ་ཡིན་པར་ཐལ། བཟའ་བཏུང་གཅིག་ཉིད་ཀྱང་རྟོག་པའི་དབང་གིས་བདེ་སྡུག་གཉིས་ཀའི་རྒྱུ་དམིགས་པའི་ཕྱིར། དེའི་ཚུལ་ནི། བཀྲེས་སྐོམ་གྱིས་ཉེན་པས་བཟའ་བཏུང་བསྟེན་པ་ན་རེ་ཞིག་བདེ་སྣང་སྐྱེ་ཡང་ཧ་ཅང་བསྟེན་ཆེས་ན་སྡུག་བསྔལ་སྐྱེད་པ་བཞིན་ནོ།།
\b
\qc ད་ནི་ཚོར་བ་རང་བཞིན་མེད་པར་སྒོམ་པའི་རྣལ་འབྱོར་ལ་གནས་པར་གདམས་པ་ནི། དེ་ལྟར་ཚོར་བ་རང་གི་ངོ་བོ་ལ་བརྟགས་ན་བདེན་པར་མ་གྲུབ་པ་དེ་ཉིད་ཀྱི་ཕྱིར་ན་ཚོར་བ་བདེན་པར་འཛིན་པ་འདི་ཡི་ནི་གཉེན་པོར་ཚོར་བ་བདེན་མེད་ཉིད་དུ་རྣམ་པར་དཔྱད་པའི་རྣལ་འབྱོར་འདི་བསྒོམ་པར་བྱ་སྟེ།འདི་ནི་ཚོར་བ་བདེན་འཛིན་དང་འཛིན་སྟངས་དངོས་སུ་འགལ་བའི་གཉེན་པོ་སྟོབས་ལྡན་ཡིན་པའི་ཕྱིར་རོ། 
\b
\qc དེ་སྒོམ་ཚུལ་ནི། སོ་སོར་རྟོག་པའི་ཤེས་རབ་ཀྱིས་ཚོར་བའི་བཏགས་དོན་ལ་རྣམ་པར་བརྟགས་ཤིང་དཔྱད་པའི་ཞིང་ས་ལས་བྱུང་བ་ཡི་ཞེས་ཏེ་སྟོངཉིད་ལ་དམིགས་པའི་ལྷག་མཐོང་དང༌། དེ་ལྟར་དཔྱད་དོན་ལ་རྩེ་གཅིག་ཏུ་མཉམ་པར་འཇོག་པ་སྟོང་ཉིད་སྒོམ་པའི་བསམ་གཏན་ཏེ་ཞི་གནས་གོམས་པར་བྱས་ན་རྣལ་འབྱོར་པ་ཡི་རྟོགས་པའི་ལུས་འཕེལ་ཞིང་རྒྱས་པར་བྱེད་པའི་ཕྱིར་ཟས་ཞེས་བྱ་སྟེ། །ཐ་མལ་པའི་ཞིང་ས་ལས་བྱུང་བའི་ཟས་ཀྱིས་ལུས་རྒྱས་པར་བྱེད་པ་བཞིན་ནོ། །ཏིང་ངེ་འཛིན་གྱིས་ནི་ཐ་མལ་གྱི་ལུས་ཀྱང་རྒྱས་པར་བྱེད་པའི་ཕྱིར་རྒྱས་བྱུང་གི་ཟས་སུའང་བཤད་དོ།། 
\b
\qc སྤྱིར་ཇི་ལྟ་ཇི་སྙེད་གཉིས་ཀ་ལ་དམིགས་པའི་ཞི་ལྷག་གཉིས་གཉིས་ཡོད་པ་ལས། འདིའི་སྔ་མ་ནི་ཇི་ལྟ་བ་ལ་དམིགས་པའི་ལྷག་མཐོང་དང་ཕྱི་མ་ནི་ཇི་ལྟ་བ་ལ་དམིགས་པའི་ཞི་གནས་སོ། །ལྷག་མཐོང་མ་བརྟེན་ནས་ཞི་གནས་སྒོམ་པར་བཤད་པ་འདི་ནི་ལྷག་མཐོང་རྗེས་མཐུན་པའི་དབང་དུ་བྱས་པའམ། ཡང་ན་ཞི་ལྷག་གཉིས་ཀ་གྲུབ་ཟིན་ཞིག་གིས་དེ་ལྟར་སྒོམ་པར་ཡོད་པ་ལྟར་བཤད་ཀྱི། སྤྱིར་ནི་ལྷག་མཐོང་མཚན་ཉིད་པའི་སྔོན་དུ་ཞི་གནས་འགྲོ་དགོས་ཤིང་ཞི་གནས་མཚན་ཉིད་པ་མ་གྲུབ་པར་ལྷག་མཐོང་མི་༌ཙམ་འགྲུབ་པར་གསུངས་ཤིང་། གཞུང་འདིའི་བསམ་གཏན་ལེའུར་ཡང་། ཞི་གནས་རབ་ཏུ་ལྡན་པའི་ཞེས་སོགས་གསུངས་པའི་ཕྱིར་རོ། །
\b
\qc སྐབས་འདིར་ཟིན་བྲིས་ཆུང་བ་ལས། འདིར་བསླབ་བཏུས་སུ་མདོ་དྲངས་པ་ལས། བྱང་ཆུབ་སེམས་དཔས་ཚོར་བ་དྲན་པ་ཉེར་གཞག་སོགས་སྒོམ་པའི་ཚེ་དོན་དམ་པ་དང༌། ཀུན་རྫོབ་པའི་ཉམས་ལེན་གཉིས་བྱེད་པར་གསུངས་པའི་ཀུན་རྫོབ་པའི་ཉམས་ལེན་ནི། རང་ཉིད་ཀྱི་རྒྱུད་ལ་ཚོར་བ་བདེ་བ་སྐྱེས་པ་ན། སེམས་ཅན་གཞན་རྣམས་ལ་སྙིང་རྗེ་སྐྱེ་སྟེ། དེ་ཡང་རང་ཉིད་ལ་ཚོར་བ་བདེ་བ་སྐྱེས་ཀྱང་དེ་བདེན་འཛིན་གྱི་དམིགས་གཏད་ཐམས་ཅད་སྟོང་ཉིད་རྟོགས་པས་གཞི་དེ་ལ་སྲེད་པ་མི་སྐྱེ་ལ་སེམས་ཅན་གཞན་ལ་ལྟ་བ་དེ་མེད་པས་དེ་ལས་སྲེད་པ་སྐྱེ་བ་མཐོང་བའི་ཕྱིར་ལས་དང་། 
\b
\qc སྲེད་པའི་བདེ་བ་ཙམ་ནི། རིན་ཆེན་ཕྲེང་བ་ལས། གཡན་པ་ཕུག་ན་བདེ་བ་སྟེ། །ཞེས་སོགས་གསུངས་པ་ལྟར་བདེ་བ་ལྟར་སྣང་ཡིན་ལ། བདེ་བའི་མཆོག་ནི་སྲེད་པ་ཟད་པ་ཡིན་ཏེ། བདེ་བ་ཀུན་གྱི་ནང་ནས་སྲིད་ཟད་པ་ཞེས་སོགས་གསུངས་པ་ལྟར་རོ། །དེ་བཞིན་དུ་ཚོར་བ་སྡུག་བསྔལ་མྱོང་ནའང་སྙིང་རྗེ་སྐྱེ་བ་སོགས་ལ་སྦྱར་རོ་ཞེས་གསུངས་སོ།།
\b
\v 781 ག ཉིས་པ་ནི། གལ་ཏེ་སོགས་རྐང་པ་ཉེར་བཞིས་བསྟན། །འདིར་ཚོར་བའི་རྒྱུ་རེག་པ་བདེ་གྲུབ་བཀག་པའི་སྒོ་ནས་འབྲས་བུ་ཚོར་བ་ལ་བདེན་ཞེན་འགོག་པ་ཡིན་ལ། རེག་པ་ཞེས་བྱ་བ་དེ་ཐ་སྙད་ཙམ་དུ་ཡུལ་དབང་རྣམ་ཤེས་གསུམ་འདུས་པའམ་ཕྲད་ནས་ཡུལ་ཡོངས་སུ་གཅོད་པ་དེ་ཡིན་ཀྱང་། དེ་ཉིད་ཀྱི་བཏགས་དོན་བཙལ་ན་མི་རྙེད་པའི་ཕྱིར་རང་བཞིན་གྱིས་མ་གྲུབ་བོ།།
\b
\qc དེ་ལ་ཐོག་མར་དབང་དོན་ཕྲད་པ་རང་བཞིན་གྱིས་གྲུབ་པ་འགོག་པ་ནི། གལ་ཏེ་དབང་དོན་གཉིས་ཕྲད་པ་རང་བཞིན་གྱིས་ཡོད་ན། མིག་སོགས་ཀྱི་དབང་པོའི་རྡུལ་དང༌། གཟུགས་སོགས་དོན་གྱི་རྡུལ་ཕྲ་རབ་གཉིས་ཕྲད་པའི་ཚེ་དེ་གཉིས་ལ་བར་ཡོད་དམ་མེད། བར་དང་བཅས་པ་ཡིན་ན། རྡུལ་དེ་དག་གང་དུ་འཕྲད་པར་འགྱུར་ཏེ། མ་ཕྲད་པར་ཐལ། བར་དང་བཅས་པར་འདོད་པ་གངཞིབ་བར་དེར་ཉིན་མོ་སྣང་རྡུལ་དང་མཚན་མོ་མུན་རྡུལ་གྱིས་ཆོད་པའི་ཕྱིར། 
\b
\qc བར་མེད་ན་ཡང་དེ་ལ་ཕྲད་པ་མི་འཐད་དེ། གྲུབ་མཐའ་འོག་མ་དག་རྡུལ་ཕྲན་ཆ་མེད་འདོད་པས། དེ་འཕྲད་པ་ན་ཕྲད་མ་ཕྲད་ཀྱི་ཆ་གཉིས་ཡོད་ན་ཆ་མེད་དུ་འདོད་པའི་དམ་བཅའ་ཉམས་ཤིང༌། ཆ་གཉིས་མེད་ན་བདག་ཉིད་ཐམས་ཅད་ཀྱིས་ཐམས་ཅད་དུ་ཕྲད་དགོས་ལ། གོ་ས་གནོན་ནུས་ཀྱི་རྡུལ་གཉིས་དེ་ལྟར་ཕྲད་ན་གོ་ས་གཅིག་ཏུ་འདྲེས་པས་རྡུལ་གཅིག་ཉིད་དུ་འགྱུར་བས། དེ་ལ་ཕྲད་པ་པོ་གང་ཞིག་འཕྲད་བྱ་གང་དང་ཕྲད་པར་འགྱུར་ཏེ་འཕྲད་བྱ་ཕྲད་བྱེད་གཉིས་མ་དམིགས་པའི་ཕྱིར་རོ།།
\b
\v 782 རྡུལ་ཕྲན་ཕན་ཚུན་དེ་ལྟར་ཕྲད་པ་མེད་པའི་རྒྱུ་མཚན་ནམ་རྟགས་སྒྲུབ་པ་ནི། ཆ་མེད་ཀྱི་རྡུལ་ཕྲན་གཅིག་ཆ་མེད་ཀྱི་རྡུལ་ཕྲན་གཞན་ལ་འཇུག་པའམ་ཐིམ་པ་མེད་པའི་ཕྱིར་ཏེ། རྡུལ་དེ་དག་ནི་གཅིག་ལ་གཅིག་འཇུག་རུང་བའི་བར་སྐབས་སྟོང་པ་མེད་པའི་ཕྱིར་དང་། ཕན་ཚུན་བོང་ཚོད་ཆེ་ཆུང་མཉམ་པ་ཡིན་པའི་ཕྱིར་རོ།།
\b
\qc ཁྱོབ་པ་སྒྲུབ་པ་ནི། གལ་ཏེ་རྡུལ་ཕྲན་རྡུལ་ཕྲན་ལ་ཞུགས་ཤིང་ཐིམ་པ་ཡོད་ན་གོང་བུའང་རྡུལ་ཕྲན་ཙམ་དུ་འགྱུར་ལ། རྡུལ་ཕྲན་རྡུལ་ཕྲན་ལ་མ་ཞུགས་ཤིང་མ་ཐིམ་པ་ན་རང་རང་གི་གོ་ས་ན་སོ་སོར་གནས་དགོས་པས་དེ་ལ་འདྲེས་པ་མེད་པས་ཁྱབ་ཅིང་། མ་འདྲེས་པའི་ཆ་མེད་པ་ལ་ཕྲད་པ་མེད་པས་ཁྱབ་བོ། །
\b
\v 783 དེས་ན་ཆ་ཐ་དད་མེད་པ་ལའང་ཕྲད་པ་ཞེས་བྱ་བ་ཇི་ལྟར་འཐད་པར་འགྱུར་ཏེ། ཕྲད་པ་དང་ནི་ཆ་མེད་པར་ཡོད་པ་གཉིས་གཞི་གཅིག་ལ་འདུ་བ་མི་སྲིད་པས་དེ་འདྲ་ཚད་མས་མ་མཐོང་བའི་ཕྱིར། གལ་ཏེ་ཁྱོད་ཀྱིས་དེ་ལྟར་ཡོད་པ་མཐོང་ན་འདིའོ་ཞེས་ངེད་ལ་བསྟན་པར་གྱིས་ཤིག་ཅེས་པ་སྟེ། དེ་འདྲ་མེད་པའི་ཕྱིར་སྟོན་མི་ནུས་སོ།།
\b
\v 784 རྣམ་ཤེས་ལ་ཕྲད་པ་རང་བཞིན་གྱིས་གྲུབ་པ་འགོག་པ་ནི། དེ་ལྟར་བརྟགས་པས་དབང་དོན་གྱི་རྡུལ་གཉིས་ཕྲད་པ་མེད་ཀྱང་། མིག་གི་རྣམ་ཤེས་སོགས་དང་གཟུགས་སོགས་ཀྱི་རྡུལ་དེ་དག་ཕྲད་དོ་ཞེ་ན། རྣམ་ཤེས་ལུས་སམ་གཟུགས་མེད་པ་ལ་ནི་ཆ་མེད་ཀྱི་རྡུལ་ཕྲན་དང་ཕྲད་པ་འཐད་པ་མ་ཡིན་པ་ཉིད་དེ་གཟུགས་མེད་པའི་ཕྱིར་རོ།་དེ་དག་ནི་རྡུལ་ཕྲན་ལ་ཕྲད་པ་དགག་པ་ཡིན་ལ། 
\b
\qc རགས་པ་ལ་ཕྲད་པ་དགག་པ་ནི། དེ་ལྟར་རྡུལ་ཕྲན་ལ་ཕྲད་པ་མེད་ཀྱང་རྡུལ་ཕྲན་ཚོགས་པའི་རགས་པ་ལ་ཕྲད་པ་ཡོད་དོ་ཞེ་ན། རྡུལ་དུ་མ་ཚོགས་པའི་རགས་པའང་ཕན་ཚུན་ཕྲད་པ་རང་བཞིན་གྱིས་མེད་དེ། རགས་པ་ཕན་ཚུན་བདེན་པའི་དངོས་པོ་མེད་པའི་ཕྱིར་ཏེ། སྔར་ནི་ཇི་ལྟར། །ལུས་ནི་རྐང་པ་བྱིན་པ་མིན་ཞེས་སོགས་ཀྱི་སྐབས་སུ་ཆ་ཅན་གྱི་ལུས་རགས་པ་ནས་ཆ་ཤས་རྡུལ་ཕྲན་གྱི་བར་གྱི་བཏགས་དོན་ལ་རྣམ་པར་དཔྱད་ནས། གང་ལའང་རང་བཞིན་གྱིས་གྲུབ་པ་བཀག་ཟིན་པ་བཞིན་ནོ། །
\b
\v 785 དེ་ལྟར་ཡུལ་དབང་རྣམ་ཤེས་གསུམ་ཕྲད་པ་རང་བཞིན་གྱིས་མེད་ན། དེ་ལས་བྱུང་བའི་རེག་པ་རང་བཞིན་གྱིས་གྲུབ་པའང་ཡོད་པ་མིན་ལ། དེ་ལྟར་ན་རྒྱུ་རེག་པ་རང་བཞིན་གྱིས་གྲུབ་པ་ཡོད་པ་མིན་ན་འབྲས་བུ་ཚོར་བ་རང་བཞིན་གྱིས་གྲུབ་པ་རྒྱུ་གང་ལས་འབྱུང་བར་འགྱུར་ཏེ་རྒྱུ་བརྫུན་པ་ལས་འབྲས་བུ་བདེན་གྲུབ་སྐྱེད་པའི་ནུས་པ་མེད་ཅིང༌། འབྲས་བུ་བདེན་གྲུབ་ཀྱང་རྒྱུ་བརྫུན་པ་ལས་འབྱུང་མི་སྲིད་པའི་ཕྱིར། དེ་ལྟར་ཡང་། རིན་ཆེན་ཕྲེང་བ་ལས། །གང་གི་ས་བོན་བརྫུན་པ་དེའི། །སྐྱེ་བ་བདེན་པ་ག་ལ་ཞིག ། ཅེས་གསུངས་པ་ལྟར་རོ། །
\b
\qc དེ་ལྟར་ཚོར་བ་བདེན་པར་མེད་ན་གསོག་སྲུང་འཐབ་རྩོད་སོགས་འབད་རྩོལ་གྱི་ངལ་བ་ཆེན་པོ་འདི་དགོས་པ་ཅི་ཡི་དོན་དུ་ཡིན་ཏེ་དོན་མེད་པས་སོ། །སྡུག་བསྔལ་སྤོང་བ་དང་བདེ་བ་སྒྲུབ་པའི་ཆེད་དུའོ་ཞེ་ན། སྡུག་བསྔལ་གང་གིས་གང་ཟག་གང་ལ་གནོད་པར་འགྱུར་ཏེ་གནོད་བྱ་གནོད་བྱེད་གཉིས་ཀ་རང་བཞིན་གྱིས་མ་གྲུབ་པའི་ཕྱིར། བདེ་བ་ལའང་། གང་གིས་གང་ལ་ཕན་པར་འགྱུར་ཞེས་སྦྱར་རོ། །
\b
\qc འགྲེལ་པ་དང་ཟིན་བྲིས་སོགས་དང་བསྟུན་ན། གང་ལས་གང་ལ་གནོད་པར་འགྱུར་ཞེས་ཡོད་པ་འདྲའོ། །སྐབས་འདིར་ཟིན་བྲིས་ལས། འཇིག་རྟེན་འདིར་ནི་སྡུག་བསྔལ་ཕྱིར་བཅོས་ཀྱི་བདེ་བ་ཙམ་ཞིག་ཡོད་ཀྱི་སྡུག་བསྔལ་རང་མཚན་པ་ཡོད་པ་ལྟར་བདེ་བ་རང་མཚན་པ་ནི་མེད་དོ། །
\b
\qc དེའང་དཔེར་ན་གྲང་བས་ཉེན་པས་ཉི་མ་ལ་བསྡད་པའི་ཚེ་གྲང་བའི་སྡུག་བསྔལ་ཤུགས་ཆུང་ངུར་སོང་བའི་གནས་སྐབས་དེར་སིམ་པར་མྱོང་བའི་མྱོང་བྱེད་དེ་ཚོར་བ་བདེ་བ་ཡིན་གྱི། དེའི་ཚེ་ཡང་གྲང་བས་ཉེན་པའི་སྡུག་བསྔལ་ཡོད་དེ་སྡུག་བསྔལ་དེ་ཟད་མ་ཐག་བར་མ་ཆད་དུ་ཚ་བའི་སྡུག་བསྔལ་གྱི་མགོ་བརྩམ་འོང་བའི་ཕྱིར། དེས་ན་བདེ་བར་འདོགས་པའི་གཞིར་སྡུག་བསྔལ་དགོས་ལ་སྡུག་བསྔལ་གྱི་བློ་སྐྱེ་བའི་གཞིར་བདེ་བ་མི་དགོས་པས་སོ། །དཔེར་ན་སྔོན་པོ་དང་རིང་ཐུང་བཞིན་ནོ། །ཞེས་གསུངས་སོ། །
\b
\v 786 ཚོར་བ་བདེན་མེད་དུ་རྟོགས་པས་སྲེད་པ་ལྡོག་པར་བསྟན་པ་ནི། གང་གི་ཚེ་སྔར་གྱི་གང་ཟག་བདེན་གྲུབ་འགོག་པའི་རིགས་པས་ཚོར་བ་ཉམས་སུ་མྱོང་བ་པོ་སུ་འགའ་ཡང་རང་བཞིན་གྱིས་གྲུབ་པ་མེད་པར་གཏན་ལ་ཕབ་ཅིང་། ཚོར་བ་བདེན་གྲུབ་འགོག་པའི་རིགས་པས་མྱང་བྱ་ཚོར་བའང་རང་བཞིན་གྱིས་གྲུབ་པ་ཡོད་པ་མ་ཡིན་པར་གཏན་ལ་ཕབ་ཟིན་པ་དེ་ཡི་ཚེ་ཚོར་བྱ་ཚོར་བྱེད་རང་བཞིན་མེད་པའི་གནས་སྐབས་འདི་མཐོང་ཞིང་ཁོང་དུ་ཆུད་ནས་ནི་སྲེད་པ་ཅི་ཕྱིར་ལྡོག་པར་མི་འགྱུར་ཏེ། བདེ་བ་ཐོབ་འདོད་ཀྱི་སྲེད་པ་དང་སྡུག་བསྔལ་དང་འབྲལ་འདོད་ཀྱི་སྲེད་པ་དག་ནི་ཚོར་བ་བདེན་འཛིན་གྱི་སྟོབས་ཀྱིས་འདྲེན་པའི་ཕྱིར་རོ། །
\b
\qc སྤྱིར་ལུས་མི་གཙང་བ་ཚོར་བ་སྡུག་བསྔལ་བ་སོགས་སྒོམ་པའི་དྲན་པ་ཉེར་གཞག་ཀྱང་གདུལ་བྱ་འགའ་ཞིག་བདག་མེད་ཕྲ་མོ་ལ་བཀྲི་བའི་ཕྱིར་གསུངས་ཀྱང༌། ཚོར་བའི་རང་མཚན་སྡུག་བསྔལ་དང་སྤྱི་མཚན་གང་ཟག་གི་བདག་རགས་པ་དག་བཀག་ཙམ་གྱི་བདག་མེད་བསྒོམས་པས་ནི་ཚོར་བ་བདེན་འཛིན་གྱི་དམིགས་གཏད་བཤིག་མི་ནུས་ཤིང་ཚོར་བ་ལས་སྲེད་པ་སྐྱེ་བའང་དགག་མི་ནུས་པ་དེའི་ཕྱིར་ཚོར་བ་བདེན་མེད་མ་རྟོགས་ན་དེར་བདེན་འཛིན་འགོག་མི་ནུས། དེར་བདེན་པར་ཞེན་ན་སྲིད་པའང་ལྡོག་མི་ནུས་པས། སྔར། ཚོར་བའི་རྐྱེན་གྱིས་སྲེད་པ་ཡིན། །ཞེས་སོགས་གསུངས་པའི་རྒྱུ་མཚན་ཡང་འདིའོ། །ཚོར་བ་བདེན་འཛིན་གྱི་དམིགས་གཏད་བཤིག་ནས་བདེན་མེད་དུ་རྟོགས་ན་སྲེད་པ་ལྡོག་པ་ལ་དགོངས་ནས་བསླབ་བཏུས་སུ་བློ་གྲོས་མི་ཟད་པའི་མདོ་དྲངས་ནས་ཚོར་བ་བདེན་མེད་དུ་སྒོམ་པའི་དྲན་པ་ཉེར་གཞག་སྒོམ་ཚུལ་གསུངས་སོ།། །
\b
\v 787 གསུམ་པ་ནི། མཐོང་བའམ་སོགས་རྐང་པ་བཅུ་གཉིས་ཀྱིས་བསྟན། དེ་ལ་མཐོང་ཐོས་སོགས་ཚོར་བ་སྐྱེ་བའི་ཡུལ་རང་བཞིན་གྱིས་མ་གྲུབ་པར་སྟོན་པ་ནི། མིག་ཤེས་ཀྱིས་གཟུགས་མཐོང་བའམ་ནི་ལུས་ཤེས་ཀྱིས་རེག་བྱ་རེག་པ་ཡང་རུང་སྟེ་ཚོར་བ་སྐྱེ་བའི་ཡུལ་ཐམས་ཅད་ཀྱང་སྣང་བ་ལྟར་མ་གྲུབ་པས་བརྫུན་པ་རྨི་ལམ་སྒྱུ་འདྲའི་བདག་ཉིད་ཀྱིས་བདེན་པར་མེད་ན་དམིགས་རྐྱེན་དེ་དག་གིས་བསྐྱེད་པའི་ཚོར་བ་ལའང་བདེན་གྲུབ་ཇི་ལྟར་ཡོད་དེ། ཡུལ་བརྫུན་པས་ཡུལ་ཅན་བདེན་པ་སྐྱེད་མི་རིགས་པའི་ཕྱིར་རོ། །འདིས་ནི་ཡུལ་བདེན་པར་མེད་པས་ཡུལ་ཅན་ཡང་བདེན་གྲུབ་མི་སྲིད་པར་བསྟན་ཏོ།།
\b
\qc ཚོར་བའི་ཡུལ་ཅན་རང་བཞིན་གྱིས་མ་གྲུབ་པར་སྟོན་པ་ནི། མྱོང་བྱེད་ཀྱི་སེམས་དང་ལྷན་ཅིག་སྐྱེས་པའི་ཕྱིར་ན་དུས་མཉམ་པའི་མྱངབྱའི་ཚོར་བ་ཡང་སེམས་དེ་ཡིས་རང་བཞིན་གྱིས་མཐོང་བའམ་མྱོང་བ་མ་ཡིན་ནོ། །དེ་གཉིས་མྱང་བྱ་མྱོང་བྱེད་ཡིན་པས་རྒྱུ་འབྲས་ཡིན་དགོས་ལ། དེ་གཉིས་རང་བཞིན་གྱིས་གྲུབ་ན་ཕན་ཚུན་རྫས་ཐ་དད་དུས་མཉམ་ཡིན་པའི་ཕྱིར་དང༌། འབྲེལ་མེད་དོན་གཞན་ཡིན་པའི་ཕྱིར་རྒྱུ་འབྲས་སུ་མི་རུང་ངོ༌། །
\b
\v 788 ཚོར་བའི་སྔར་སྐྱེས་པའི་སེམས་དེས་ཚོར་བ་དེ་མྱོང་བ་མ་ཡིན་ཏེ་མྱང་བྱ་ཚོར་བ་དེ་ད་དུང་མ་སྐྱེས་པའི་ཕྱིར་དང༌། ཕྱི་མར་སྐྱེས་པས་ཀྱང་ཚོར་བ་དེ་དྲན་པར་འགྱུར་གྱི་མྱོང་བ་མ་ཡིན་ཏེ་མྱང་བྱའི་ཚོར་བ་དེ་འགགས་ཟིན་པའི་ཕྱིར། དོན་བསྡུ་བ་ནི། ཚོར་བ་རང་གིས་བདག་རང་ཉིད་མྱོང་བ་མིན་པ་ནི་རང་རིག་བཀག་ཟིན་པས་འགྲུབ་ལ། མྱོང་བྱེད་དོན་གཞན་དག་གིས་ཀྱང་མྱོང་བ་མ་ཡིན་ཏེ་རང་བཞིན་གྱིས་གྲུབ་པའི་གཞན་ཡིན་ན་མྱང་བྱ་མྱོང་བྱེད་ཀྱི་འབྲེལ་བ་མེད་པའི་དོན་གཞན་ཡིན་དགོས་པའི་ཕྱིར་རོ། །
\b
\v 789 དེ་དག་གིས་ནི་ཚོར་བ་མྱོང་བྱེད་ཀྱི་སེམས་བདེན་པར་མེད་པས་མྱབྱ་ཚོར་བའང་བདེན་མེད་དུ་བསྟན་ཏོ། །ཚོར་བ་མྱོང་མཁན་གྱི་གང་ཟག་ཀྱང་བདེན་མེད་དུ་སྟོན་པ་ནི། དེ་ལྟར་མྱང་བྱ་ཚོར་བ་བདེན་པར་མེད་པར་མ་ཟད་ཚོར་བ་པོ་སེམས་དང་ལྡན་པའི་གང་ཟག་བདེན་གྲུབ་འགའ་ཡང་རང་བཞིན་གྱིས་ཡོད་པ་མིན་ཏེ། གང་ཟག་བདེན་གྲུབ་བཀག་ཟིན་པས་རྒྱུ་མཚན་དེས་ན་ཚོར་བ་དེ་ཁོ་ན་ཉིད་དུ་གྲུབ་པ་མིན་ནོ། །
\b
\qc དེ་ལྟར་རང་བཞིན་གྱིས་བདག་ཏུ་གྲུབ་པ་ཅུང་ཟད་ཀྱང་མེད་པའི་ཕུང་པོའི་ཚོགས་པ་འདི་ལ་ཚོར་བ་བདེ་བས་ཕན་པ་དང་སྡུག་བསྔལ་འདི་ཡིས་ཅི་སྟེ་གནོད་པར་བྱ་སྟེ་མྱང་བྱ་མྱོང་བྱེད་ཐམས་ཅད་རང་བཞིན་གྱིས་མ་གྲུབ་པའི་ཕྱིར་རོ།། གསུམ་པ་སེམས་དྲནཔ་ཉེར་གཞག་སྒོམ་ཚུལ་ལ་གཉིས། ཡིད་ཀྱི་ཤེས་པ་རང་བཞིན་གྱིས་གྲུབ་པ་དགག་པ། དབང་ཤེས་ལྔ་རང་བཞིན་གྱིས་གྲུབ་པ་དགག་པའོ།།
\b
\v 790 དང་པོ་ནི། ཡིད་ནི་སོགས་རྐང་པ་བརྒྱད་ཀྱིས་བསྟན། དེ་ལ་ཡིད་དང་སེམས་དང་རྣམ་ཤེས་གསུམ་ནི་འདིར་དོན་གཅིག་ཡིན་ལ་དེ་ནི་མིག་དབང་སོགས་དབང་པོ་དྲུག་པོ་རྣམས་ལ་རང་བཞིན་གྱིས་མི་གནས་ཤིང༌། གཟུགས་སྒྲ་སོགས་ཡུལ་དྲུག་ལ་རང་བཞིན་གྱིས་གནས་པ་མིན་ལ། ཡུལ་དབང་དེ་དག་གི་བར་ནའང་སྟེ། དེ་གཉིས་ཚོགས་པ་ལའང་རང་བཞིན་གྱིས་གནས་པ་མིན་ནོ། །
\b
\qc འདིར་དེ་དག་ལ་མི་གནས་པའི་དམ་བཅའ་ཙམ་ལས་མ་གསུངས་ཀྱང་སྒྲུབ་བྱེད་ནི་འཇུག་པ་ལས་གསུངས་པའི་ཤིང་རྟ་རྣམ་བདུན་གྱི་རིགས་པས་འགོག་ཚུལ་ཤེས་པར་བྱའོ་ཞེས་ཟིན་བྲིས་ལས་གསུངས་པ་ལྟར་རྒྱས་པར་གཞན་དུ་ཤེས་ལ། བསྡུ་ན་གནས་མཁན་ཡིད་དང་གནས་ས་དབང་པོ་སོགས་ཕན་ཚུན་རང་བཞིན་གྱིས་གྲུབ་པའི་གཅིག་དང་ཐ་དད་གང་ཡིན་བརྟགས་ན་གང་ཡང་མི་འཐད་དེ། དེ་འདྲའི་གཅིག་ཡིན་ན་ཐ་དད་གཏན་མེད་ཀྱི་གཅིག་ཡིན་དགོས་པས་དེ་ལ་གནས་ས་གནས་མཁན་སོ་སོར་མི་སྲིད་ལ་དེ་འདྲའི་ཐ་དད་ཡིན་ན་འབྲེལ་མེད་དོན་གཞན་དུ་འགྱུར་བས་གནས་ས་གནས་མཁན་གྱི་འབྲེལ་བ་མི་སྲིད་པའི་ཕྱིར་ཞེས་པ་ལྟ་བུ་གཅིག་ཐ་དད་འགོག་བྱེད་ཀྱི་རིགས་པ་ཙམ་སྦྱར་ནས་བཀག་པས་ཀྱང་ཆོག་གོ།
\b
\qc ནང་གློ་སྙིང་སོགས་ལ་ཡང་སེམས་རང་བཞིན་གྱིས་གནས་པ་མིན་ལ། ཕྱི་ལག་པ་སོགས་ལའང་སེམས་རང་བཞིན་གྱིས་གནས་པ་མིན་ཞིང་དེ་དག་ལས་གཞན་དུ་ཡང་ནི་སེམས་རང་བཞིན་གྱིས་རྙེད་པ་མ་ཡིན་ནོ། །ནང་ཞེས་པ་མུ་སྟེགས་འདོད་པའི་ནང༌གི་བྱེད་པའི་སྐྱེས་བུ་ཞེས་འགྲེལ་པ་ལས་སོ། །
\b
\v 791 སེམས་གང་ཞིག་ལུས་ཀྱི་གཟུགས་ཉིད་མིན་ཞིང་། ལུས་ལས་གཞན་ཚོར་བ་སོགས་ཕུངཔོ་བཞི་པོ་གང་དུ་ཡང་སེམས་རྙེད་པ་མིན་ལ། སེམས་དེ་ལུས་དང་མེ་ཤིང་ལྟར་འདྲེས་པ་མིན་ཞིང་ལུས་ལས་ལོགས་སུའང་ཡན་གར་ངོ་བོས་གྲུབ་པ་འགོར་མེད་པ་དེས་ན་སེམས་དེ་ནི་ཅུང་ཟད་ཀྱང་རང་བཞིན་གྱིས་གྲུབ་པ་མིན་པ་དེའི་ཕྱིར་སེམས་ཅན་ཐམས་ཅད་ཀྱི་༌སེམས་ཀྱི་རང་བཞིན་བདེན་པའི་སྤྲོས་པ་ཐམས་ཅད་དང་བྲལ་བའི་རང་བཞིན་གྱིས་མྱ་ངན་ལས་འདས་པའོ།།ག
\b
\v 792 གཉིས་པ་ནི། ཤེས་བྱ་སོགས་རྐང་བ་དྲུག་གིས་བསྟན། དེ་ཡང་ཤེས་བྱ་གཟུགས་སོགས་ལྔ་ལས་སྔར་མིག་གི་ཤེས་པ་སོགས་དབང་ཤེས་ལྔ་ཡོད་ན་ཤེས་པ་དེ་ནི་དམིགས་རྐྱེན་ཅི་ལ་དམིགས་ནས་སྐྱེ་སྟེ་དམིགས་རྐྱེན་སྔོན་དུ་མ་སོང་བས་རྐྱེན་དང་རྐྱེན་ཅན་གྱི་གོ་རིམ་འཆོལ་བའི་ཕྱིར། མིག་ཤེས་སོགས་དང་ཤེས་བྱ་གཟུགས་སོགས་དུས་ལྷན་ཅིག་པར་ཡོད་ན་ཡང་། དབང་ཤེས་དེ་དག་ནི་དམིགས་རྐྱེན་ཅི་ལ་དམིགས་ནས་སྐྱེ་སྟེ། དབང་ཤེས་མ་སྐྱེས་བར་དུ་ནི་དམིགས་རྐྱེན་གཟུགས་སོགས་ཀྱང་མི་སྐྱེ་ལ། གཟུགས་སོགས་མ་སྐྱེས་པས་རང་འབྲས་མིག་ཤེས་སོགས་སྐྱེད་མི་ནུས་ཤིང༌། དམིགས་རྐྱེན་གཟུགས་སོགས་སྐྱེས་པ་ན་མིག་ཤེས་སོགས་ཀྱང་སྐྱེས་ཟིན་པས་སྐྱེད་བྱེད་དམིགས་རྐྱེན་གྱི་དགོས་པ་མེད་པའི་ཕྱིར། 
\b
\qc འདིར་ཤེས་བྱ་རྒྱུ་དང་ཤེས་པ་འབྲས་བུ་ཡིན་ལ། དེས་ན་རྐྱེན་ཅན་སྔོན་དང་རྐྱེན་ཕྱི་ན་ཡོད་པའི་སྔ་ཕྱི་བ་དང་།རྐྱེན་དང་རྐྱེན་ཅན་དུས་མཉམ་པའི་རྒྱུ་འབྲས་ནི་ཐ་སྙད་དུའང་མི་སྲིད་དེ། འབྲས་བུའི་སྔར་མེད་པའི་རྒྱུ་ལ་འབྲས་བུ་ལ་ཕན་པའི་ནུས་པ་མེད་ཅིང་ཕྱིས་ཀྱང་འབྲས་བུ་ལ་ཕན་པ་ཉེ་བར་མི་སྦྱོར་བས་རྒྱུ་རྣམས་ཐམས་ཅད་རང་འབྲས་ཀྱི་སྔར་ཡོད་དགོས་པའི་ཕྱིར་ཏེ། རྣམ་འགྲེལ་ལས། མེད་པ་སྔར་ནུས་མེད་ཕྱིར་དང༌། །ཕྱིས་ཀྱང་ཉེ་བར་མི་སྦྱོར་ཕྱིར། །རྒྱུ་རྣམས་ཐམས་ཅད་སྔར་ཡོད་ཡིན། །ཞེས་གསུངས
\b
\v 793 འོན་ཏེ་མིག་ཤེས་སོགས་གཟུགས་སོགས་ཤེས་བྱའི་ཕྱིས་ཏེ་རྗེས་སུ་ཡོད་ན་ནི། དེ་ཡི་ཚེ་དབང་པོའི་ཤེས་པ་རྣམས་དམིགས་རྐྱེན་གང་ལས་དོན་དམ་པར་རམ་རང་བཞིན་གྱིས་སྐྱེ་སྟེ་མི་རིགས་པའི་ཕྱིར། ཞེས་དགག་བྱ་ལ་གཏུགས་ནས་འགོག་གི། ཐ་སྙད་ཙམ་དུ་དམིགས་རྐྱེན་སྔོན་དང་རྐྱེན་ཅན་གྱི་ཤེས་པ་ཕྱི་ནས་ཡོད་པའི་རྒྱུ་འབྲས་ཀྱི་རིམ་པས་སྐྱེ་བ་ཡིན་པ་མི་འགོག་གོ།
\b
\qc དགག་བྱ་ལ་གཏུགས་ནས་འགོག་ཚུལ་ཡང་། དེ་འདྲའི་སྐྱེ་ཚུལ་གྱི་བཏགས་དོན་བཙལ་ནས་འགོག་བ་སྟེ། གཟུགས་སོགས་སྐད་ཅིག་སྔ་མ་ཞིག་པ་ལས་སྐྱེའམ། མ་ཞིག་པ་ལས་སྐྱེ། དང་པོ་མི་འཐད་དེ། གཟུགས་སོགས་ཞིག་པ་ལུགས་འདིར་སྤྱིར་དངོས་པོ་ཡིན་མོད། འོན་ཀྱང་དེ་དག་གཟུགས་ཀྱི་སྐྱེ་མཆེད་སོགས་མ་ཡིན་པས་མིག་ཤེས་སོགས་སྐྱེད་མི་ནུས་ཏེ། དེ་ནུས་ན་ས་བོན་ཚིག་པས་ཀྱང་མྱུ་གུ་སྐྱེད་པར་འགྱུར་རོ། །
\b
\qc མ་ཞིག་པ་ལས་ལྕེ་ན་དུས་གཞན་གྱིས་བར་དུ་ཆོད་མ་ཆོད་གཉིས་ལས་གང་ཡིན། དང་པོ་ལྟར་ན་དམིགས་རྐྱེན་དེ་ལས་རྐྱེན་ཅན་དངོས་སུ་སྐྱེ་མི་སྲིད་པར་འགྱུར་ལ། ཕྱི་མ་ལྟར་ན། བདག་ཉིད་ཐམས་ཅད་ཀྱིས་ཐམས་ཅད་དུ་མ་ཆོད་པ་ཡིན་ན། སྐད་ཅིག་སྔ་ཕྱིའི་དུས་འདྲེས་ནས་གཅིག་ཏུ་འགྱུར་ན་དེ་ལ་རྐྱེན་དང་རྐྱེན་ཅན་སྔ་ཕྱི་བ་མི་སྲིད་པར་འགྱུར་ལ། དུས་ཀྱིས་ཚོད་མ་ཆོད་ཀྱི་ཆ་གཉིས་ཡོད་ན་ཆ་བཅས་སུ་འགྱུར་བས་དེ་ལ་གཅིག་དུ་བྲལ་སོགས་ཀྱི་རིགས་པས་དཔྱད་ན་བདེན་མེད་ཉིད་དུ་འགྲུབ་ཀྱི་བདེན་པར་གྲུབ་པ་མི་སྲིད་དོ།། 
\b
\qc བཞི་པ་ཆོས་དྲན་པ་ཉེར་གཞག་སྒོམ་ཚུལ་ནི། དེ་ལྟར་སོགས་རྐང་པ་གཉིས་ཀྱིས་བསྟན། ལུས་ཚོར་སེམས་གསུམ་གྱིས་བསྡུས་པའི་དངོས་པོ་ཐམས་ཅད་རང་བཞིན་གྱིས་ཐོག་མར་སྐྱེ་བ་མེད་ཅིང༌། དེས་མཚོན་ནས་མཐར་འགགས་པ་དང་བར་དུ་གནས་པ་རང་བཞིན་གྱིས་གྲུབ་པ་དང་བྲལ་བར་གཏན་ལ་ཕབ་ཟིན་པ་དེ་ལྟར། 
\b
\qc དེ་དག་ལས་གཞན་པའི་འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོ་དང་། འདུས་མ་བྱས་ཀྱི་ཆོས་རྣམས་ལས་འདུ་ཤེས་དང་འདུ་བྱེད་ཀྱིས་བསྡུས་པ་ཐམས་ཅད་ཀྱི་སྐྱེ་བ་དང་གནས་པ་དང་འགགས་པའང་རང་བཞིན་གྱིས་མེད་ལ། དེས་ན་རྩ་ཤེ་ལས། འདུས་བྱས་རབ་ཏུ་མ་གྲུབ་པས། །འདུས་མ་བྱས་ནི་ཇི་ལྟར་གྲུབ། །ཅེས་པ་ལྟར། འདུས་མ་བྱས་ཀྱི་ཆོས་རྣམས་ལའང་རང་བཞིན་གྱིས་གྲུབ་པ་ནི་ཚད་མས་རྟོགས་པར་འགྱུར་བ་མ་ཡིན་ནོ། །གཉིས་པ་བདེན་གཉིས་མི་འཐད་པའི་རྩོད་པ་སྤོང་བ་ལ་གསུམ། ཧ་ཅང་ཐལ་བ་སྤང་བ། ཐུག་མེད་དུ་ཐལ་བ་སྤང་བ། དོན་ཤེས་གཉིས་བདེན་པར་གྲུབ་པ་ལ་སྒྲུབ་བྱེད་མེད་པར་བསྟན་པའོ།། །
\b
\v 794 དང་པོ་ནི། གལ་ཏེ་སོགས་རྐང་པ་བཅུ་གཉིས་ཀྱིས་བསྟན། དེ་ལ་རྩོད་པ་ནི། གལ་ཏེ་ཐལ་འགྱུར་བ་ཁྱོད་ཀྱིས་སྔར་ཡུལ་ཡུལ་ཅན་གྱི་སྔ་ཕྱི་ལ་བརྟགས་པ་སོགས་ཀྱི་རིགས་པས་ཆོས་རྣམས་ལ་རང་གི་མཚན་ཉིད་ཀྱིས་གྲུབ་པ་དང༌། རང་ངོས་ནས་གྲུབ་པ་སོགས་ཐམས་ཅད་བཀག་པ་དེ་ལྟར་ན། ཆོས་གང་ཡང་བཞག་ས་མེད་པར་སོང་བས་ཆོས་རྣམས་ཀུན་རྫོབ་ཙམ་དུ་ཡོད་ཅེས་པའང་མི་འཐད་པས་མེད་པར་འགྱུར་ལ། དེ་མེད་ན་ཀུན་རྫོབ་ཀྱི་ཆོས་དེ་དག་གི་གནས་ལུགས་སམ་ཆོས་ཉིད་དོན་དམ་པའི་བདེན་པའང་མེད་པར་འགྱུར་བས་ལུགས་དེ་ལ་བདེན་གཉིས་ཀྱི་རྣམ་བཞག་སྐྱོན་མེད་ག་ལ་ཡོད་དེ་མེད་དོ། །
\b
\qc དེ་ཡང་ཁྱེད་ཀྱི་ལུགས་ལ་ཀུན་རྫོབ་ཏུ་ཡོད་པའི་ཆོས་དེ་དག་ལ་རང་ངོས་ནས་གྲུབ་པ་སོགས་ཡོད་མ་མྱོང་ཡང་བློ་༌ཀུན་རྫོབ་པ་གཞན་ཕྱིན་ཅི་ལོག་གི་བདེན་འཛིན་གྱིས་ཡོད་པར་རློམ་པ་ཙམ་གྱི་ངོར་བདེན་པར་ཡོད་པ་དེ་ཙམ་ཞིག་ཀུན་རྫོབ་ཏུ་ཡོད་ཚུལ་ཡིན་ན། དེ་ནི་ཐག་པའི་ངོས་ནས་སྤྲུལ་དུ་ཡོད་མ་མྱོང་ཡང་ཐག་བྲལ་སྦྲུལ་འཛིན་གྱི་རྟོག་པས་སྤྲུལ་ཡོད་པར་རློམ་ནས་བཞག་པས་དེའི་ངོར་སྤྲུལ་དུ་བཞག་པ་ཙམ་དུ་ཟད་པས་དེ་ལྟར་ན་ཀུན་རྫོབ་ཙམ་དུའང་སེམས་ཅན་རྣམས་མྱ་ངན་ལས་ག་ལ་འདའ་སྟེ་རྣམ་གྲོལ་འཐོབ་མི་སྲིད་པར་འགྱུར་བས་དེ་འཐོབ་པའི་དོན་དུ་དབུ་མའི་ལྟ་བ་གཏན་ལ་ཕབ་པ་དོན་མེད་པར་འགྱུར་རོ་ཞེས་རྩོད་འདིའི་ཕྱོགས་སྔ་ནི་དབུ་མ་རང་རྒྱུད་པ་མན་ཆད་དོ། །
\b
\v 795 ལན་ནི། ཁྱེད་ཅག་གིས་ངེད་ཐལ་འགྱུར་བའི་ལུགས་ཀྱི་ཀུན་རྫོབ་ཏུ་ཡོད་ཚུལ་བཞག་པ་འདི་ནི་བློ་གཞན་ཞེན་ཡུལ་ལ་འཁྲུལ་པའི་ཕྱིན་ཅི་ལོག་བདེན་པར་འཛིན་པའི་སེམས་ཀྱི་རྣམ་པར་རྟོག་པས་ཡོད་པར་རློམ་པ་ཙམ་སྟེ། དེ་འདྲ་བ་ནི་ངེད་རང་གི་ལུགས་ཀྱི་ཀུན་རྫོབ་ཏུ་ཡོད་ཚུལ་མིན་ཏེ། གལ་ཏེ་ཡིན་ན་བུམ་པ་བདེན་གྲུབ་ལྟ་བུ་རིགས་པས་ཁེགས་པ་ན་བུམ་པ་རང་ཉིད་ཀྱང་ཁེགས་པར་འགྱུར་བས་དེ་ནི་ཐག་ཁྲའི་སྟེང་གི་སྦྲུལ་ལྟར་དུ་ཐ་སྙད་འཇོག་ས་མེད་པའི་སྐྱོན་འབྱུང་བ་བདེན་མོད། འོ་ན་ཐལ་འགྱུར་བ་རང་གི་ལུགས་ལ་ཀུན་རྫོབ་ཚད་གྲུབ་ཏུ་འཇོག་ཚུལ་ཇི་ལྟར་ཡིན་ཞེ་ན། 
\b
\qc ཆོས་དང་གང་ཟག་ཐམས་ཅད་རྟོག་པས་བཏགས་ཙམ་མ་གཏོགས་ཡུལ་རང་ངོས་ནས་མ་གྲུབ་པར་རྟོགས་པའི་སྟོངཉིད་ངེས་པའི་ལྟ་བ་རྙེད་པའི་ཕྱིས་ཏེ་རྗེས་སུ། དེ་ལྟ་བུའི་སྟོང་ཕྱོགས་ངེས་པའི་ངེས་ཤེས་དེའི་སྟོབས་ཀྱིས་བྱ་བྱེད་སྐྱེ་འགག་འགྲོ་འོང་སོགས་ཀྱིས་མཚོན་པའི་སྣང་ཕྱོགས་ཀུན་རྫོབ་ཀྱི་ཆོས་ཐམས་ཅད་ཀྱང་མ་འཆོལ་བར་ཚད་མས་གྲུབ་པའི་ཚུལ་གྱིས་ངེས་ཤིང༌། དེ་ལྟར་སྟོང་ཕྱོགས་དང་སྣང་ཕྱོགས་ཀྱི་ངེས་ཤེས་གཉིས་པོ་ཕན་ཚུན་གཅིག་གྲོགས་སུ་གཅིག་འགྲོ་ཐུབ་པ་བྱུང་ན། 
\b
\qc ཀུན་རྫོབ་དེ་ཚད་མས་གྲུབ་པར་བཞག་ཏུ་ཡོད་པས་ན་དེ་ཀུན་རྫོབ་ཏུ་ཡོད་པའི་དོན་ཡིན་གྱི། དེ་ལྟ་མིན་ན་ཀུན་རྫོབ་ཚད་གྲུབ་ཀྱི་རྣམ་གཞག་སྐྱོན་མེད་བཞག་ས་མེད་པ་ཉིད་དུ་འགྱུར་ཏེ། སྟོང་པས་སྣང་བ་བཀག་ནས་སྟོངཕྱིན་ཆད་བྱ་བྱེད་སོགས་ཐ་སྙད་གང་ཡང་འཇོག་མི་ཤེས་ཤིང་། སྣང་བས་སྟོང་པ་བཀག་ནས་བྱ་བྱེད་སོགས་དང་བཅས་ཕྱིན་ཆད་སྟོང་པ་མི་འཐད་ན། ལུགས་དེ་ལ་གཞི་གཅིག་གི་སྟེང་དུ་སྣང་སྟོང་གཉིས་ཚོགས་ཀྱི་བདེན་གཉིས་འགལ་མེད་དུ་འཇོག་རྒྱུ་མེད་པས་ཉམ་ང་བའི་ངཡང་ས་རྟག་ཆད་ཀྱི་མཐའ་ལས་འདའ་མི་ནུས་པའི་ཕྱིར་རོ།
\b
\v 796 རྒྱུ་མཚན་དེས་ན་ཡུལ་ཅན་རྟོག་པ་དང་། ཡུལ་བརྟག་པར་བྱ་བ་དེ་དག་གཉིས་པོ་ཕན་ཚུན་གཅིག་འཇོག་པ་གཅིག་ལ་ལྟོས་པས་གཉིས་པོ་ཕན་ཚུན་བརྟེན་པ་ཅན་ཡིན་པས་ན་ངོ་བོས་གྲུབ་པ་ཅུང་ཟད་ཀྱང་མེད་དེ། ངོ་བོས་གྲུབ་པའི་ཆོས་ཡོད་ན། ཆོས་དེ་འགྲུབ་པ་རྒྱུ་རྐྱེན་ལ་ལྟོས་དགོས་པ་ནི་ཤིན་ཏུ་འགུལ་ལོ། །རྩ་ཤེས་ལས། རང་བཞིན་རྒྱུ་དང་རྐྱེན་ལས་ནི། །འབྱུང་བར་རིགས་པ་མ་ཡིན་ནོ། །ཞེས་དང་། 
\b
\qc ཚིག་གསལ་ལས། གལ་ཏེ་བུམ་པ་རང་བཞིན་གྱིས་ཡོད་ཅེས་རྟོག་ན་ནི། དེའི་ཚེ་རང་བཞིན་གྱིས་ཡོད་པ་དེ་ལ་ནི་འཇིམ་པ་སོགས་རྒྱུ་དང་རྐྱེན་དག་གིས་ཅི་དགོས་ཏེ་ཞེས་གསུངས། དེའི་ཕྱིར་ཐལ་འགྱུར་བའི་ལུགས་ལ་ཆོས་དང་གང་ཟག་གང་ལའང་བཏགསདོན་བཙལ་ནས་དེ་ཁོ་ན་ཉིད་དུ་ཡོད་ཚུལ་ལ་མ་དཔྱད་པར་ཇི་ལྟར་འཇིག་རྟེན་པའི་ཐ་སྙད་ཀྱི་ཚད་མ་ལ་གྲགས་པ་ལྟར་མིང་ཙམ་ལ་བརྟེན་ནས་རྣམ་པར་དཔྱད་པར་བྱ་བའམ་རྣམ་པར་གཞག་པ་ཐམས་ཅད་བརྗོད་པ་སྟེ་ཁས་ལེན་པ་ཡིན་ནོ། །
\b
\qc འདིར་དེ་དག་གི་འཕྲོས་དོན་ཅུང་ཟད་བརྗོད་ན། ཐལ་འགྱུར་བའི་ལུགས་ཀྱི་ལྟ་བའི་གོ་བ་དང་པོར་འཚོལ་བའི་དུས་སུ་རྟེན་འབྲེལ་ལྟ་བུའི་སྣང་ཕྱོགས་ངེས་པ་རྒྱུ་མཚན་དུ་སོང་ནས་དེའི་སྟོབས་ཀྱིས་སྟོང་ཕྱོགས་ངེས་དགོས་པ་ཡིན་ཏེ། སྟོང་པ་རྟེན་འབྱུང་གི་དོན་དུ་འགྲོ་བ་ལྟ་བ་མ་རྙེད་པའི་གང་ཟག་ལ་མི་འོང་བའི་ཕྱིར་རོ།།ཕྱི་ནས་ལྟ་བའི་གོ་བ་མཐའ་ཆོད་པ་རྙེད་པའི་རྟགས་སུ་སྟོང་ཕྱོགས་ངེས་པ་དེ་ཉིད་རྒྱུ་མཚན་དུ་སོང་ནས་སྣང་ཕྱོགས་ལ་ངེས་ཤེས་ལྷག་པར་འདྲོངས་པ་གཅིག་འོང་སྟེ། ཆོས་ཐམས་ཅད་རང་བཞིན་གྱིས་སྟོངཔའི་རྒྱུ་མཚན་གྱིས་ཐ་སྙད་ཀུན་རྫོབ་ཀྱི་རྣམ་བཞག་ཐམས་ཅད་ཆེས་འཐད་པར་གོ་ནུས་པའི་ཕྱིར་རོ།།
\b
\qc འདི་དག་ནི། རྩ་ཤེས་ལས། གང་ལ་སྟོང་པ་ཉིད་རུང་བ། །སོགས་དང་། གལ་ཏེ་འདི་དག་ཀུན་སྟོང་ན་སོགས་གྲུབ་མཐའ་འོག་མས་རྩོད་པ་དང༌། གལ་ཏེ་འདི་ཀུན་མི་སྟོང་ན་སོགས་ལན་གྱི་སྐབས་སུ་བསྟན་པ་ལྟར་རྒྱས་པར་ཤེས་པར་བྱའོ། །དེ་ལ་སྣང་བས་ཡོད་མཐའ་སེལ་ཚུལ་དང་སྣང་བས་སྟོང་པ་ལ་ངེས་པ་འདྲེན་པ་གཉིས་དོན་གཅིག་པས་དེ་ནི་ཐོག་མར་ལྟ་བའི་གོ་བ་འཚོལ་བའི་སྐབས་སུ་ངེས་པ་འདྲེན་ཚུལ་ཡིན་ལ། སྟོང་པས་མེད་མཐའ་སེལ་ཚུལ་དང་སྟོང་པས་སྣང་བ་ལ་ངེས་པ་འདྲེན་ཚུལ་གཉིས་ཀྱང་དོན་འདྲ་བས་དེ་ནི་ལྟ་བའི་གོ་བ་རྣམ་དག་སྐྱེས་པའི་དུས་ཀྱི་ངེས་པ་འདྲེན་ཚུལ་ཡིན་ནོ། །
\b
\qc དེ་བས་ན་ཐལ་འགྱུར་བའི་ལྟ་བའི་ཐུན་མོང་མ་ཡིན་པའི་ཁྱད་ཆོས་རང་བཞིན་གྱིས་སྟོང་པ་གཏན་མེད་ཀྱི་དོན་དུ་མི་འགྲོ་བར་སྟོང་པས་སླར་ཡངསྣང་བ་ལ་ངེས་པ་འདྲེན་ནུས་པས་ན་རང་བཞིན་གྱིས་སྟོང་བ་རྟེན་འབྱུང་གི་དོན་དུ་འཆད་ཐུབ་པ་ཡིན་ལ། གྲུབ་མཐའ་གཞན་གྱིས་རང་བཞིན་གྱིས་སྟོང་པ་ཅང་མེད་ཀྱི་དོན་དུ་བཟུང་ནས་སྟོང་པ་ལ་བྱ་བྱེད་གང་ཡང་མི་རུང་བར་གོ་བ་ནི་སྟོང་པས་སྣང་བ་འགོག་པའི་ལུགས་སོ། །
\b
\qc སྟོང་པ་རྟེན་འབྱུང་གི་དོན་དུ་ཤར་བའི་ཚད་ནི། ཕྱི་ནང་གི་ཆོས་ཀུན་གཏན་ནས་མེད་པར་མཐོང་བས་རྟེན་འབྱུང་གི་དེ་ཉིད་མཐོང་བ་མིན་ཏེ། ཡིན་ན་ཆོས་འདི་དག་རྒྱུ་རྐྱེན་ནམ་གདགས་གཞི་ལ་ལྟོས་མེད་ནམ་མཁའི་མེ་ཏོག་ལྟར་འགྱུར་ན་དེ་ནི་མི་རིགས་པའི་ཚུལ། ཆོས་འདི་ཐམས་ཅད་རང་གི་རྒྱུ་རྐྱེན་ནམ་གདགས་ག་ཡ་ལ་མ་བརྟེན་པ་ཅུངཟད་ཀྱང་ཡོད་པ་མིན་པས་སོ། །ཡང་ཆོས་རྣམས་རང་བཞིན་གྱིས་ཡོད་པར་མཐོངབས་ཀྱང་རྟེན་འབྱུང་གི་དེ་ཉིད་རྟོགས་པ་མིན་ཏེ། ཡིན་ན་ཆོས་འདི་རྣམས་རང་གི་ངོ་བོ་གྲུབ་པ་རྒྱུ་རྐྱེན་སོགས་ལ་ལྟོས་པ་ཤིན་ཏུ་འགལ་ཏེ་གོང་དུ་བཤད་པ་བཞིན་ནོ། །
\b
\qc དེས་ན་ཆོས་རྣམས་གཏན་ནས་མེད་པ་མ་ཡིན་པར་ཐ་སྙད་དུ་སྒྱུ་མ་ལྟ་བུའི་རྒྱུ་འབྲས་ཀྱི་རྣམ་བཞིག་ཐམས་ཅད་མ་དཔྱད་པའི་ཤེས་ངོར་བརྟེན་ནས་བརྟགས་པ་ཙམ་གྱི་ཚུལ་དུ་ལེགས་པར་འཇོག་ཤེས་པ་དང་། དེ་ལྟའི་སྒྱུ་མ་ལྟ་བུའི་རྟེན་འབྱུང་གི་བཏགས་དོན་བཙལ་ནས་དཔྱད་པ་ན་རང་བཞིན་གྱིས་གྲུབ་པ་རྡུལ་ཙམ་ཡང་མ་དམིགས་པར་མཐོང་བ་གཉིས་ཕན་ཚུན་གཅིག་གི་གྲོགས་སུ་གཅིག་སོང་སྟེ་བདེན་པ་གཉིས་ཆར་གྱི་རྣམ་གཞག་ལ་ངེས་ཤེས་ཡང་དག་འདྲེན་ནུས་པ་ནི་རྟེན་འབྱུང་གི་དེ་ཉིད་ཀྱི་ཚུལ་ཤེས་པའི་ཚད་དོ། ། 
\b
\qc སྟོང་པ་རྟེན་འབྱུང་གི་དོན་དུ་འགྲོ་བ་འདི་གང་ཟག་སུ་རུང་རུང་ལ་མིན་གྱི། ལྟ་བ་རྣམ་དག་ངེས་ཟིན་མ་བརྗེད་པའི་གང་ཟག་གམ། རང་བཞིན་གྱིས་གྲུབ་པ་ཚད་མས་ཁེགས་པའི་གང་ག་གཅིག་དགོས་གསུངས་ཏེ་དེ་འདྲའི་བློ་ངོར་སྟོང་པ་རྟེན་འབྱུང་གི་དོན་དུ་འགྲུབ་ཀྱི་གཞན་ལ་མིན་ནོ། ། 
\b
\qc དེ་ལ་བདེན་གྲུབ་འགོག་པའི་རིགས་པ་ཡང་དག་ཞིག་ལ་བརྟེན་ནས་དཔྱད་ན་རང་བཞིན་གྱིས་གྲུབ་པ་ཅུང་ཟད་ཀྱང་མི་འདུག་སྙམ་དུ་བདེན་མེད་ངེས་པ་དེ་ཙམ་གོ་དཀའ་བ་མིན་གྱི། རང་བཞིན་མེད་བཞིན་དུ་རྟེན་འབྲེལ་གྱི་སྣང་བ་མི་འགོག་པར་བྱ་བྱེད་ཐམས་ཅད་མ་འཆོལ་བར་ཐ་སྙད་ཀྱི་རྣམ་གཞིག་ཚད་གྲུབ་ཏུ་འཇོག་ནུས་པ་འདི་ཤིན་ཏུ་དཀའ་བར་གསུངས། བྱང་ཆུབ་སེམས་འགྲེལ་ལས། ཆོས་རྣམས་སྟོངཔ་འདི་ཤེས་ནས། །ལས་དང་འབྲས་བུ་བརྟེན་པ་གང་། །ངོ་མཚར་བས་ཀྱང་འདི་ངོ་མཚར། །རྨད་བྱུང་བས་ཀྱང་འདི་རྨད་བྱུང་། །ཞེས་པ་སོགས་མང་།
\b
\v 797 གཉིས་པ་ནི། གང་ཚེ་སོགས་རྐང་པ་བརྒྱད་ཀྱིས་བསྟན། དེ་ལ་གང་གི་ཚེ་ཆོས་དང་གང་ཟག་གང་ཡང་རུང་བ་ལ་དམིགས་ནས་བདེན་པར་གྲུབ་པ་ཡོད་དམ་མེད་ཅེས་རྣམ་པར་དཔྱད་པར་བྱེད་པ་ཡི་རྣམ་དཔྱོད་ཀྱི་ཤེས་རབ་ཀྱིས་ནི་རང་བཞིན་མེད་པར་དཔྱོད་པར་བྱེད་པ་ན། དེ་ཡིཚེ་རྣམ་པར་དཔྱོད་མཁན་གྱི་བློ་རང་ཉིད་དཔྱད་བྱ་དེའི་ཁོངས་སུ་མི་གཏོགས་པས། དེ་ཡང་ནི་རྣམ་པར་དཔྱོད་མཁན་གཞན་གྱིས་རང་བཞིན་མེད་པར་དཔྱད་དགོས་སམ་མི་དགོས། དགོས་ན་ནི་རྣམ་དཔྱོད་སྔ་མ་དཔྱོད་མཁན་གྱི་རྣམ་དཔྱོད་ཕྱི་མ་དེ་ཡང་རྣམ་དཔྱོད་གཞན་གྱིས་བདེན་མེད་དུ་དཔྱད་དགོས་པའི་ཕྱིར་ན་དཔྱོད་བྱེད་ཐུག་པ་མེད་པར་འགྱུར་ལ། མི་དགོས་ན་དཔྱད་བྱའི་ཆོས་གཞན་རྣམས་ཀྱང་དཔྱོད་མི་དགོས་པར་མཚུངས་པའི་ཕྱིར་དང༌། རྣམ་དཔྱོད་རང་ཉིད་བདེན་མེད་དུ་ཚད་མ་གང་གིས་ཀྱང་མ་གྲུབ་པར་ཐལ་བའི་ཕྱིར་རོ་ཞེ་ན།
\b
\v 798 ལན་ནི། ཆོས་ཐམས་ཅད་བདེན་མེད་དུ་དཔྱོད་བྱེད་ཀྱི་ཚད་མ་དེ་ལ་རང་ཉིད་བདེན་མེད་དུ་དཔྱོད་བྱེད་ཀྱི་ཚད་མ་གཞན་མི་དགོས་ཏེ། དཔྱད་པར་བྱ་བའི་ཆོས་གཞན་ཐམས་ཅད་བདེན་མེད་ཉིད་དུ་རྣམ་པར་དཔྱད་པར་བྱས་ནས་བདེན་མེད་དུ་ཚད་མས་ངེས་པ་ན། བདེན་མེད་དུ་དཔྱོད་མཁན་གྱི་རྣམ་དཔྱོད་རང་ཉིད་ལ་ནི། སླར་ཡང་བདེན་མེད་དུ་དཔྱོད་དགོས་པའི་གཞིའ་རྟེན་ཆོས་ཅན་བདེན་གྲུབ་ཀྱི་རྣམ་པ་གང་ཡང་བདེན་མེད་རྟོགས་པའི་བློ་དེའི་འཛིན་སྟངས་མ་ཡལ་བ་དེས་སྲིད་དེའི་ངོར་འཆར་རྒྱུ་ཡོད་པ་མིན་པའི་ཕྱིར་དང༌། 
\b
\qc དེ་ལྟར་ཆོས་ཐམས་ཅད་བདེན་སྟོང་དུ་ཚད་མས་རྟོགས་ཟིན་བྱེད་པ་མ་ཉམས་པའི་བློ་དེའི་ཤུགས་ཀྱིས་ཆོས་གང་ལ་དམིགས་ནས་བདེན་པར་གྲུབ་བམ་མ་གྲུབ་སྙམ་དུ་སེམས་པའི་བློ་སྐྱེས་མ་ཐག་བདེན་པར་མེད་དོ་སྙམ་པའི་དྲན་པ་སྐྱེ་བར་འགྱུར་ལ། དཔྱད་བྱའི་ཆོས་ཐམས་ཅད་བདེན་པར་མེད་ཀྱང་དཔྱོད་མཁན་གྱི་བློ་རང་ཉིད་ནི་བདེན་པར་གྲུབ་པ་འཐད་དོ་སྙམ་པའི་བདེན་འཛིན་ཀུན་བཏགས་མངོན་གྱུར་སྐྱེ་བ་ནི་ཚད་མ་སྔ་མ་དེ་ཉིད་ཀྱིས་བཟློག་ཟིན་པས་སྐྱེ་མི་སྲིད་པའི་ཕྱིར་རོ། །
\b
\qc དེ་འདྲའི་བློ་ངོར་རྟེན་ཆོས་ཅན་བདེན་གྲུབ་ཀྱི་རྣམ་པ་གང་ཡང་མེད་པའི་ཕྱིར་ན་དགག་བྱ་བདེན་གྲུབ་དང་བཀག་པ་བདེན་མེད་གཉིས་ཀའམ། ཡང་ན་དགག་བྱ་བདེན་གྲུབ་དང་འགོག་བྱེད་ཀྱི་བློ་གཉིས་ཀའང་རང་བཞིན་གྱིས་མི་སྐྱེ་སྟེ། རྒྱུ་མཚན་བཤད་མ་ཐག་པ་དེའི་ཕྱིར། དེ་ལྟར་རང་བཞིན་གྱིས་མི་སྐྱེ་བ་དེ་ཡང་རང་བཞིན་གྱིས་མྱ་ངན་ལས་འདས་པ་ཡིན་ལ་དེ་ཉིད་རྟོགས་ཟིན་གོམས་པར་བྱས་ན་གློ་བུར་དྲི་བྲལ་གྱི་མྱང་འདས་འཐོབ་པར་ཡང་བརྗོད་དོ། 
\b
\qc མི་སྐྱེ་སྟེ་ཞེས་པ་དཔྱོད་བྱེད་ཀྱི་བློ་རང་ཉིད་བདེན་པར་གྲུབ་པོ་སྙམ་པའི་བདེན་འཛིན་མི་སྐྱེ་བ་ལ་བཤད་ཀྱང་རུང་ངོ༌། །དཔྱོད་བྱེད་གཞན་དགོས་ན་ཐུག་མེད་དུ་འགྱུར་བ་དང་བདེན་འཛིན་ཀུན་བཏགས་ལྷག་མ་ལུས་པར་འགྱུར་བའི་སྐྱོན་འོང་ན་དེ་མི་རིགས་པར་གསུངས། །
\b
\v 799 གསུམ་པ་ནི། གང་གི་ལྟར་སོགས་རྐང་པ་ཉི་ཤུས་བསྟན། དངོས་སྨྲ་བ་གང་གི་ལྟར་ན་དོན་དང་ཤེས་པ་འདི་གཉིས་བདེན་པར་འདོད་མོད། དེ་ནི་ཁྱེད་ཅག་གི་གྲུབ་མཐས་སྒྲོ་བཏགས་པ་ཙམ་དུ་ཟད་ཀྱི། བདེན་པར་གྲུབ་པ་དེ་ཉིད་ནི་ཤིན་ཏུ་འཇོག་དཀའ་བར་གནས་ཏེ། སྒྲུབ་བྱེད་ཀྱི་རིགས་པ་ཡང་དག་མེད་ཅིང་གནོད་བྱེད་ཀྱི་རིགས་པའི་སྒོ་མང་དུ་ཡོད་པའི་ཕྱིར་རོ།།
\b
\qc དེ་ལ་གལ་ཏེ་དངོས་སྨྲ་བ་ན་རེ། སྒྲུབ་བྱེད་ཡོད་དེ། མིག་གི་ཤེས་པ་སོགས་བདེན་པར་ཡོད་པའི་དབང་ལས་གཟུགས་སོགས་དོན་དྲུག་བདེན་པར་གྲུབ་བོ་ཞེ་ན། འོ་ན་མིག་ཤེས་སོགས་བདེན་གྲུབ་ཏུ་ཡོད་པ་ཉིད་ལ་སྒྲུབ་བྱེད་ཀྱི་རྒྱབ་རྟེན་ཚད་མ་ཅི་ཞིག་ཡོད་དེ་ཅི་ཡང་མེད་དེ་ཤེས་པ་དེ་ཚད་མ་གཞན་གྱིས་རིག་ན་ཐུག་མེད་དུ་འགྱུར་ལ་རང་རིག་ནི་མི་འཐད་པར་བསྟན་ཟིན་པའི་ཕྱིར། ཞེས་སམ།
\b
\v 800 ཡང་ན་།རྒྱབ་རྟེན་གྱི་ཚད་མ་ཅི་ཡོད་ཅེས་དྲིས་པ་ན། འོན་ཏེ་ཤེས་བྱ་དང་གཞལ་བྱ་བདེན་པ་མངོན་སུམ་དུ་གྲུབ་པ་འདིའི་དབང་ལས་མིག་ཤེས་སོགས་བདེན་པར་གྲུབ་བོ་ཞེ་ན། འོ་ན་ཤེས་བྱ་བདེན་གྲུབ་ཡོད་པ་ལ་རྒྱབ་རྟེན་ཅི་ཡོད། སྔར་ལྟར་ཤེས་པའི་དབང་ལས་སོ་ཞེ་ན། དེ་སྟེ་དོན་དང་ཤེས་པ་གཉིས་ཀ་ཕན་ཚུན་ལྟོས་པའི་དབང་གིས་ཡོད་པར་འཇོག་པ་ངེད་ཀྱི་འཇོག་ཚུལ་ལྟར་སོང་བས། དོན་ཤེས་གཉིས་ཀ་ཡང་ནི་བདེན་པར་མེད་པར་འགྱུར་ཏེ། རིང་ཐུང་དང་ཕ་རོལ་ཚུ་རོལ་བཞིན་ནོ། །
\b
\qc དེ་ལྟར་ཡང་རྩ་ཤེ་ལས། །རང་བཞིན་དག་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན། །ཞེས་རང་བཞིན་ནི་རྒྱུ་རྐྱེན་གྱིས་བཅོས་པ་མ་ཡིན་ཞིང་གཞན་ལ་ལྟོས་པ་མེད་ལ་གཞན་ལ་ལྟོས་པ་དང་བཅོས་མའི་རང་བཞིན་ཅན་ནི་རྟེན་འབྲེལ་གྱི་ཆོས་ཡིན་པས་དེགཉིས་གཞི་གཅིག་གི་སྟེང་དུ་འདུར་མི་རུང་སྟེ། བཅོས་མ་བཅོས་དང༌། ལྟོས་པ་དང་ལྟོས་པ་མེད་པ་རྣམས་ཕན་ཚུན་སྤང་བའི་དངོས་འགལ་ཡིན་པའི་ཕྱིར་རོ།།
\b
\v 801 ལྟོས་ནས་འཇོག་ཚུལ་ནི་གལ་ཏེ་བུ་མེད་ན་ཕ་ཡོད་པ་མིན་ཏེ་ཕར་འཇོག་བྱེད་དེ་བུ་ཡོད་པ་ལ་ལྟོས་དགོས་པ་ཡིན་ན་བུ་མེད་པས་སོ། །ཕ་མེད་ན་བུ་ཉིད་གང་ལས་བྱུང་བ་ཡིན་ཏེ་བུ་ཉིད་ཀྱི་འཇོག་བྱེད་དེ་ཕ་ཡོད་པ་ལ་ལྟོས་དགོས་ཤིང་བུ་མེད་པར་ནི་ཕ་མེད་པ་དེ་བཞིན་དུ་དོན་ཤེས་དེ་གཉིས་ཀྱང་གཅིག་འཇོག་པ་གཅིག་ལ་ལྟོས་དགོས་པས་ན་བདེན་པར་མེད་པ་ཉིད་ཡིན་ཏེ། བྱང་ཆུབ་སེམས་འགྲེལ་ལས།ཤེས་པས་ཤེས་བྱ་རྟོགས་པ་སྟེ། །ཤེས་བྱ་མེད་པར་ཤེས་པ་མེད། །དེ་ལྟ་ན་ནི་རིག་བྱ་དང༌། །རིག་བྱེད་མེད་ཅེས་ཅིས་མི་འདོད། །ཅེས་ཤེས་བྱ་དང་ཤེས་པ་གཉིས་ཡོད་མཉམ་མེད་མཉམ་དུ་གསུངས་སོ།།
\b
\v 802 གལ་ཏེ་འབྲས་བུ་མྱུ་གུ་རང་བཞིན་གྱིས་གྲུབ་པ་ནི་རྒྱུ་ས་བོན་ལས་སྐྱེ་ཞིང་རྒྱུ་ས་བོན་རང་བཞིན་གྱིས་གྲུབ་པ་ནི་འབྲས་བུ་མྱུ་གུ་དེ་ཉིད་ཀྱི་རྟགས་ཀྱིས་རྟོགས་པ་སྟེ་དཔོག་ནུས་པ་བཞིན་དུ་ཤེས་བྱ་གཟུགས་སོགས་ལས་སྐྱེས་པའི་མིག་ཤེས་སོགས་བདེན་པར་གྲུབ་པ་ཡིས་ཤེས་བྱ་གཟུགས་སོགས་དེ་དག་བདེན་གྲུབ་ཡོད་པ་དེ་ནི་ཅིས་མི་རྟོགས་ཏེ་རྟོགས་དགོས་སོ་ཞེ་ན། མི་མཚུངས་ཏེ།།
\b
\v 803 མྱུ་གུ་རང་ཉིད་ལས་དོན་གཞན་པའི་ཤེས་པ་ཡིས་འབྲས་བུ་མྱུ་གུ་དེ་མཐོང་བ་ན། འབྲས་བུའི་རྟགས་ལས་རྒྱུ་ས་བོན་ཡོད་ཅེས་རྟོགས་པར་འགྱུར་བར་རིགས་ན། རྒྱུ་མཚན་གང་གི་ཕྱིར་ཤེས་བྱ་གཟུགས་སོགས་དེ་དག་རྟོགས་པར་བྱེད་པའི་མིག་ཤེས་སོགས་ཤེས་པ་བདེན་གྲུབ་ཡོད་པ་དེ་ཉིད་སྒྲུབ་བྱེད་ཀྱི་ཚད་མ་གང་ལས་རྟོགས་ཏེ་རང་གིས་རང་རིག་པ་ནི་མི་འཐད་པར་བསྟན་ཟིན་ཅིང༌། རིག་བྱེད་གཞན་ཡང་ཁྱོད་མི་འདོད་ཅིང་བཞག་ཏུ་མེད་པའི་ཕྱིར་རོ།།
\b
\qc གསུམ་པ་དགག་བྱ་འགོག་བྱེད་ཀྱི་གཏན་ཚིགས་བཤད་པ་ལ་གསུམ། རྡོ་རྗེའི་གཟེགས་མའི་གཏན་ཚིགས་བཤད་པ། རྟེན་འབྲེལ་ཆེན་མོའི་གཏན་ཚིགས་བཤད་པ། ཡོད་མེད་སྐྱེ་འགོག་གི་གཏན་ཚིགས་བཤད་པའོ།།དང་པོ་ལ་བཞི། རྒྱུ་མེད་ལས་སྐྱེ་བ་དགག་པ། རྟག་པའི་རྒྱུ་ལས་སྐྱེ་བ་དགག་པ། རྒྱུ་མེད་ལས་སྐྱེ་བ་བཀག་པའི་དོན་བསྡུ། གཉིས་ཀ་ལས་སྐྱེ་བ་དགག་པའོ།།
\b
\v 804 དང་པོ་ནི། རེ་ཞིག་སོགས་རྐང་པ་བརྒྱད་ཀྱིས་བསྟན། དེ་ལ་རྒྱང་འཕེན་པ་དག་གིས་རྒྱུ་མེད་པར་སྨྲ་ཚུལ་ནི། ཉི་ཤར་ཆུ་བོ་ཐུར་དུ་འབབ་པ་དང༌། །སྲན་ཟླུམ་ཚེར་མ་གཟིང་རིང་རྣོབ་དང༌།།རྨ་བྱའི་མདོངས་ལེགས་ལ་སོགས་ཆོས་རྣམས་ཀུན། །སུས་ཀྱང་མ་བྱས་ངོ་བོ་ཉིད་ལས་བྱུང་། །ཞེས་པ་ལྟར་སྲན་མའི་ཟླུམ་པོ་སོགས་འགའ་ཞིག་གིས་འབད་ནས་བྱེད་པར་མ་མཐོང་བས་དེ་དག་བྱེད་པ་པོ་སུས་ཀྱང་མ་བྱས་ཤིང་རྒྱུ་མེད་པར་ངོ་བོ་ཉིད་ལས་བྱུང་བ་ཡིན་ནོ་ཞེས་ཟེར། 
\b
\qc དེ་འགོག་པ་ལ། རིགས་པའི་རྣམ་གྲངས་མང་ཡང་རེ་ཞིག་མངོན་སུམ་གྱིས་གནོད་པས་འགོག་སྟེ་འཇིག་རྟེན་པའི་སྐྱེ་བོ་དག་གིས་མངོན་སུམ་གྱིས་ལོ་ཏོག་ལ་སོགས་པ་ཕྱི་ནང་གི་དངོས་པོ་ཕལ་ཆེ་བ་ལ་སྐྱེད་བྱེད་ཀྱི་རྒྱུ་མི་འདྲ་བར་ཡོད་པ་རྣམས་ཐམས་ཅད་མཐོང་ནས་ས་བོན་འདེབས་པ་ལ་སོགས་པ་འབྲས་བུའི་ཆེད་དུ་བྱ་བ་བརྒྱ་ཕྲག་རྩོམ་པར་བྱེད་པ་ཡིན་ན་རྒྱུ་མེད་ལས་སྐྱེ་བ་ལ་རིགས་པའི་རྣམ་གྲངས་གཞན་གྱིས་གནོད་པར་མ་ཟད་མངོན་སུམ་གྱིས་ཀྱང་གནོད་དོ།།གཞན་ཡང་པདྨའི་སྡོང་བུ་སོགས་ཏེ་དེའི་དབྱིབས་དང་ཁ་དོག་དང༌། །འདབ་མའི་གྲངས་དང༌། འཇམ་རྩུབ་ཀྱི་ཁྱད་པར་དང་། རྨ་བྱའི་མདོངས་ཀྱི་ཁ་དོག་མི་འདྲ་བ་སོགས་འབྲས་བུའི་དབྱེ་བ་མི་འདྲ་བ་སྣ་ཚོགས་ནི་རྒྱུ་ཡི་དབྱེ་བ་མི་འདྲ་བས་བསྐྱེད་པ་ཡིན་ནོ། །
\b
\v 805 རྒྱུ་ཡི་དབྱེ་བ་མི་འདྲ་བ་དེ་དག་གང་གིས་བྱས་ཤེ་ན། དེ་དག་ཀྱང་རང་སྐྱེད་བྱེད་ཀྱི་སྔར་གྱི་རྒྱུ་ཡི་ནུས་པ་མི་འདྲ་བའི་དབྱེ་བ་ཉིད་ལས་སྐྱེས་སོ། ཅི་ཕྱིར་རྒྱུ་མི་འདྲ་བ་ཡིས་འབྲས་བུ་མི་འདྲ་བ་སྐྱེད་ནུས་ཤེ་ན། རྒྱུ་རང་སྐྱེད་བྱེད་ཀྱི་སྔར་གྱི་རྒྱུ་ཡི་ནུས་པའི་མཐུ་ཉིད་ལས་རྒྱུ་མི་འདྲ་བ་སོ་སོ་བས་འབྲས་བུ་མི་འདྲ་བ་སོ་སོ་བ་སྐྱེད་ནུས་ཏེ། འབྲས་བུ་སྐྱེད་ནུས་ཀྱི་རྒྱུ་མཐུན་རྐྱེན་ཚང་ཞིང་འགལ་རྐྱེན་མེད་པ་སྲིད་ཅིང་། དེ་འདྲའི་རྒྱུ་ལས་འབྲས་བུ་སྐྱེ་བ་སུས་ཀྱང་འགོག་མི་ནུས་པའི་ཕྱིར། རྣམ་འགྲེལ་ལས། མ་ཚང་མེད་རྒྱུདེ་ལ་ནི། །འབྲས་བུ་གང་གིས་བཟློག་པར་ནུས། །ཞེས་པ་ལྟར་རོ། །
\b
\qc འོ་ན་ཕྱི་ནང་གི་རྒྱུ་འབྲས་ཀྱི་གསལ་བའི་དབྱེ་བ་མཐའ་ཡས་པ་རྣམས་སོ་སོར་མ་འདྲེས་པར་འབྲས་བུ་འདི་རྒྱུ་འདི་ལས་བྱུང་ཞེས་སྟོན་ཅིག་ཅེ་ན། ཐམས་ཅད་མཁྱེན་པ་ལས་གཞན་གྱིས་དེ་ལྟར་སྟོན་པའི་རྔོ་མི་ཐོགས་ཏེ། ཇི་སྐད་དུ། རྨ་བྱའི་མདོངས་ནི་གཅིག་པ་ཡང་། །རྒྱུ་ཡི་དབྱེ་བོ་ཐ་དད་པ། །ཀུན་མཁྱེན་མིན་པ་ཤེས་བྱ་མིན། །དེ་ཤེས་པ་ནི་ཀུན་མཁྱེན་སྟོབས། །ཞེས་གསུངས་སོ།།
\b
\qc གཞན་ཡང་རྒྱུ་མེད་ལས་སྐྱེ་ན་དངོས་པོ་རྣམས་རྟག་ཏུ་ཡོད་པའམ། གཏན་ནས་མེད་པའམ་ཐམས་ཅད་ལས་ཐམས་ཅད་སྐྱེ་བར་ཐལ་བར་འགྱུར་ཏེ། རྒྱུ་མེད་ཅིང་གཞན་ལ་མི་ལྟོས་པའི་ཕྱིར། །ཞེས་འཇུག་པ་རྩ་འགྲེལ་ལས་རིགས་པ་འདི་དག་གིས་འགོག་པར་མཛད་ལ། རྣམ་འགྲེལ་ལས་ཀྱང༌། །རྒྱུ་མེད་གཞན་ལ་མི་ལྟོས་ཕྱིར། །རྟག་ཏུ་ཡོད་པའམ་མེད་པར་འགྱུར། །ཞེས་གསུངས། 
\b
\qc དེས་ན་སྐྱེ་ལྡན་གྱི་དངོས་པོ་རྣམས་ཆོས་ཅན། རྒྱུ་མེད་མ་ཡིན་ཏེ། ཡུལ་དུས་རེས་འགའ་བར་སྐྱེ་བར་དམིགས་པའི་ཕྱིར་ཞེས་པའོ། །གཉིས་པ་ལ་གསུམ། དབང་ཕྱུག་རྟག་པ་ལས་སྐྱེ་བ་དགག་པ། རྡུལ་ཕྲན་རྟག་པ་རྒྱུ་ཡིན་པར་དགག་པ་བཤད་ཟིན་དྲན་པ་དང་སྦྱར་བ། གཙོ་བོ་རྟག་པ་ལས་སྐྱེ་བ་དགག་པའོ།།དང་པོ་ལ་གཉིས། དབང་ཕྱུག་གི་དོན་དྲིས་ནས་དགག་པ། རྟག་པ་ཡིན་ན་སྐྱེད་བྱེད་ཀྱི་རྒྱུར་མི་རུང་བར་བསྟན་པའོ།། །།
\b
\v 806 དང་པོ་ནི། དབང་ཕྱུག་སོགས་རྐང་པ་བཅུ་གཉིས་ཀྱིས་བསྟན། དེ་ལ་ཐོག་མར་འཇིག་རྟེན་འདི་འཆག་རན་པའི་ཚེ། དབང་ཕྱུག་རང་བྱུང་གི་ཐམས་ཅད་མཁྱེན་པ་དེས་འཇིག་རྟེན་འདི་ཐམས་ཅན་འབྱིན་པར་འདོད་པའི་བློའི་གཡོ་བ་སྔོན་དུ་བཏང་བ་ན། དེ་མ་ཐག་འོག་གཞི་རླུང་གི་དཀྱིལ་འཁོར་ནས་བཟུང་སྣོད་བཅུད་འདི་ཐམས་ཅད་རིམ་པས་ཆགས་པས་ན་སྣོད་བཅུད་ཀྱི་བྱེད་པོ་དབང་ཕྱུག་ཡིན་ནོ་ཞེ་ན། དེ་འགོག་པ་ལ། དེ་ལྟར་དབང་ཕྱུག་རང་བྱུང་གི་ཐམས་ཅད་མཁྱེན་པ་དེས་བློའི་གཡོ་བ་སྔོན་དུ་བཏང་ནས་སྣོད་བཅུད་ཐམས་ཅད་བྱས་པས་དེ་ཉིད་འགྲོ་བའི་རྒྱུ་ཡིན་ནོ་ཞེས་འདོད་ན། དེ་ལྟར་ཡིན་པའང་སྲིད་མོད་ཀྱི། བརྟག་པར་བྱ་སྟེ།
\b
\v 807 རེ་ཞིག་ཁྱོད་འདོད་པའི་དབང་ཕྱུག་ཅེས་པ་ཁོ་རང་གང་ཡིན་སྨྲོས་ཤིག་ཅེས་དྲིས་པ་ན། ས་སོགས་འབྱུང་བ་ཆེན་པོ་རྣམས་དབང་ཕྱུག་ཡིན་ཏེ། ས་སོགས་རྒྱུ་འབྱུང་བ་རྣམས་འཕེལ་འགྲིབ་བྱས་པ་ལས་འབྲས་བུ་འབྱུང་གྱུར་རྣམས་ཀྱང་འཕེལ་འགྲིབ་བྱེད་པས་སོ་ཞེ་ན། དེ་ལྟ་བུ་རྒྱུ་འབྱུང་བ་ལས་འབྲས་བུ་འབྱུང་གྱུར་རྣམས་སྐྱེ་བ་ཙམ་ནི་ཁོ་བོ་ཅག་ཀྱང་འདོད་མོད། དེ་ལྟ་ན་དོན་ཁྱད་པར་མེད་པས་མིང་ཙམ་ལ་རྩོད་པར་ཟད་དེ་འབྱུང་བ་རྣམས་ལ་དབང་ཕྱུག་ཅེས་ཟེར་མི་ཟེར་གྱི་མིང་ཙམ་ལ་ཡང་ཅི་ཞིག་ཚེགས་ཆེན་པོས་དགག་སྒྲུབ་ཀྱིས་ང་ལ་བ་བྱེད་དེ་བྱེད་ག་ལ་རིགས། འོན་ཀྱང་རྟག་མི་རྟག་སོགས་དོན་གྱི་ཁྱད་པར་ནི་ཆེན་པོ་ཡོད་པས་ན་ས་སོགས་འབྱུང་བ་རྣམས་ནི་དབང་ཕྱུག་ཏུ་མི་རིགས་སོ།།
\b
\v 808 ཇི་ལྟར་ན་ཁྱོད་ཀྱི་དབང་ཕྱུག་གི་ངོ་བོའི་ཁྱད་པར་འཇོག་པ་ན། ཆ་མེད་ཀྱི་གཅིག་པུ་དང༌། སྐྱེའཇིག་མི་བྱེད་པའི་རྟག་པ་དང་། བློའི་གཡོ་བ་ཅན་དང་། ལྷ་ཡིན་པ་དང་། བཀུར་བར་བྱ་བ་དང་། གཙང་བར་འདོད་ལ། འབྱུང་བ་རྣམས་ནི་དེ་དག་ལས་ལྡོག་པས་རྫས་དུ་མ་དང་། སྐྱེ་འཇིག་བྱེད་པས་མི་རྟག་པ་དང༌། བློའི་གཡོ་བ་མེད་པ་དང༌། ལྷ་མིན་ཞིང༌། རྐང་པ་སོགས་ཀྱིས་འགོམ་བྱ་ཉིད་དང༌། མི་གཙང་བར་གྱུར་པས། འབྱུང་བ་དེ་དག་ནི་དབང་ཕྱུག་ཉིད་མ་ཡིན་ཏེ་མཚན་ཉིད་མི་མཐུན་པར་དངོས་འགལ་དུ་འདུག་པའི་ཕྱིར་རོ།།
\b
\qc ནམ་མཁའ་དབང་ཕྱུག་གོ་ཞེ་ན། དབཕྱུག་ནི་ནམ་མཁའ་མིན་ཏེ། འབྲས་བུ་སྐྱེད་པའི་ཆེད་དུ་བློའི་གཡོ་བ་མེད་པའི་ཕྱིར། བདག་རྟག་པའང་དབང་ཕྱུག་མིན་ཏེ། བདག་བེམ་རིག་གཉིས་ཀ་སྔར་ནས་བཀག་ཟིན་པའི་ཕྱིར། དབང་ཕྱུག་དེ་བསམ་གྱིས་མི་ཁྱབ་པའི་བྱེད་པ་པོ་ཡིན་པས་དངོས་འགལ་གྱི་སྐྱོན་དེ་དག་མེད་དོ་ཞེ་ན། བསམ་བྱ་མིན་པ་ཡིབྱེད་པ་པོ་དབང་ཕྱུག་དེ་ཡང་བསམ་པར་བྱ་བའི་ཡུལ་མིན་པས་ན་འཇིག་རྟེན་གྱི་བྱེད་པ་པོར་ཁྱོད་ཀྱིས་བསམས་ཏེ་བརྗོད་པས་ཅི་ཞིག་བྱ་སྟེ། བསམ་པའི་ཡུལ་ལས་འདས་པའི་དབང་ཕྱུག་ཅེས་བྱ་བ་དེ་སུ་ཞིག་ཡིན་པ་ཁྱོད་ཀྱིས་ཀྱང་མི་ཤེས་པའི་ཕྱིར་རོ༑༑
\b
\v 809 གཉིས་པ་ནི། དེས་བསྐྱེད་སོགས་རྐང་པ་ཉི་ཤུས་བསྟན། བྱེད་པོ་དབང་ཕྱུག་དེས་བསྐྱེད་པའི་འབྲས་བུར་འདོད་པའང་ཆོས་གང་ཞིག་ཡིན་ཞེས་དྲིས་པ་ན་བདག་གོ་ཞེ་ན། བདག་རྟག་པ་དེ་དང༌།ས་སོགས་འབྱུང་བ་རྣམས་དང༌། དབང་ཕྱུག་རང་གི་ངོ་བོའང་རུང་སྟེ་དེ་རྣམས་རྟག་པ་མིན་ནམ་སྟེ་ཡིན་པར་ཁྱོད་འདོད་པས་ན། བདག་རྟག་པ་དེ་བསྐྱེད་བྱའི་འབྲས་བུར་མི་རུང་ཞིང་། ས་སོགས་འབྱུང་བ་རྣམས་དང༌། དབང་ཕྱུག་རྟག་པ་ནི་སྐྱེད་བྱེད་ཀྱི་རྒྱུར་མི་རུང་སྟེ། རྟག་པ་ལ་བསྐྱེད་བྱ་སྐྱེད་བྱེད་ཀྱི་རྒྱུ་འབྲས་གང་ཡང་མི་འཐད་པའི་ཕྱིར་དེ་དབང་ཕྱུག་གིས་བྱས་པ་མིན་ནོ། །འདི་ལ་འཆད་ཚུལ་གཞན་ཡང་ཡོད། དེས་ན་མིག་གི་ཤེས་པ་སོགས་གཟུགས་སོགས་ཀྱི་ཤེས་བྱ་ལས་སྐྱེ་བའི་ཕྱིར་དང་།
\b
\v 810 ཐོག་མེད་ནས་ཡང་ཡང་མྱོང་བའི་བདེ་སྡུག་གི་ཚོར་བ་ནི་དགེ་མི་དགེའི་ལས་ལས་བྱུང་བ་ཡིན་པའི་རྒྱུ་མཚན་དེ་བས་ན་དབང་ཕྱུག་དེས་འབྲས་བུ་གང་ཞིག་སྐྱེད་པ་ཡིན་ཁྱོད་ཀྱིས་སྨྱོས་ཤིག་ཅེས་པ་སྟེ། དབང་ཕྱུག་རྟག་དངོས་དེས་བསྐྱེད་པའི་འབྲས་བུ་མི་སྲིད་པའི་ཕྱིར་སྨྲ་རྒྱུ་མེད་དོ། །
\b
\qc གཞན་ཡང་རྒྱུ་དབང་ཕྱུག་རྟག་པའི་དངོས་པོ་ར་འདོད་པས་དེ་ལ་ཐོག་མ་ཡོད་པ་མིན་པའི་ཕྱིར་ན། །དེས་བསྐྱེད་པའི་དེ་རིང་གི་མྱུ་གུ་ལྟ་བུའི་འབྲས་བུའི་ཐོག་མ་ཡང་ག་ལ་ཡོད་དེ་དེ་སྐྱེད་བྱེད་ཀྱི་དངོས་རྒྱུ་ནུས་པ་ཐོགས་མེད་དབང་ཕྱུག་དེ་ཐོག་མེད་ནས་ཡོད་པའི་ཕྱིར། །དེའི་ཁྱབ་པ་སྒྲུབ་པ་ནི། འབྲས་བུ་རེས་འགའ་བ་ཡིན་ན་རྒྱུ་རྟག་པ་ཡིན་པ་མི་འཐད་དགོས་ལ། རྒྱུ་དབང་ཕྱུག་རྟག་པའི་དངོས་པོ་ཡིན་ན་འབྲས་བུ་ཡང་རེས་འགའ་བ་ཡིན་པ་མི་འཐད་པས།
\b
\v 811 དབང་ཕྱུག་དེས་འབྲས་བུ་སྐྱེད་པའི་བྱ་བ་དུས་ཐམས་ཅད་དུ་རྟག་ཏུ་ཅི་ཕྱིར་བྱེད་པ་མིན་ཏེ་བྱེད་དགོས་པས་ཁྱབ་པོ།།རྒྱུ་དབང་ཕྱུག་རྟག་ཀྱང་འབྲས་བུ་རེས་འགའ་བར་དམིགས་པ་ནི།་ལྷན་ཅིག་བྱེད་རྐྱེན་ཚོགས་དགོས་ན་དེ་མ་ཚང་བས་སོ་ཞེ་ན། དབང་ཕྱུག་དེ་ནི་འབྲས་བུ་སྐྱེད་པ་རྒྱུ་རྐྱེན་གཞན་ལ་ལྟོས་པ་མིན་དགོས་ཏེ། དེས་བྱས་པ་མིན་པའི་རྒྱུ་རྐྱེན་གཞན་ཡོད་པ་མིན་ན་དེས་འབྲས་བུ་སྐྱེད་པ་འདི་གང་ལ་ལྟོས་པར་འགྱུར་ཏེ་རྐྱེན་གཞན་ལ་རག་ལས་པ་མིན་པའི་ཕྱིར་དང༌།
\b
\v 812 གལ་ཏེ་ལྷན་ཅིག་བྱེད་རྐྱེན་གཞན་ལ་ལྟོས་དགོས་ན་རྐྱེན་དེའང་དེ་མ་ཐག་དབང་ཕྱུག་གིས་བྱས་ཆོག་པའི་ཕྱིར་རོ། །དེ་ལྟར་མིན་པར་རྒྱུ་རྐྱེན་གཞན་ལ་ལྟོས་དགོས་ཤིང་ལྟོས་སའི་རྒྱུ་རྐྱེན་དེ་རང་གིས་བྱས་པས་ཀྱང་མི་ཆོག་པར་རྒྱུ་རྐྱེན་གཞན་ཚང་བ་ཁོ་ན་ལ་ངེས་པར་ལྟོས་དགོས་ན། ཉེར་ལེན་གྱི་རྒྱུ་དང་ལྷན་ཅིག་བྱེད་པའི་རྐྱེན་ཚོགས་པ་དེ་དག་ཉིད་འབྲས་བུ་དེའི་རྒྱུ་ཡིན་པར་འགྱུར་གྱི་དབང་ཕྱུག་རང་དབང་ཅན་འབྲས་བུ་དེ་དག་གི་རྒྱུ་མིན་ཏེ། རྒྱུ་རྐྱེན་ཚོགས་ན་དབང་ཕྱུག་གིས་སྐྱེ་བར་མི་འདོད་ཀྱང་བཟློག་མི་ནུས་པས་མི་སྐྱེ་བའི་དབང་མེད་པར་འབྲས་བུ་སྐྱེ་བར་བྱེད་ཅིང༌། རྒྱུརྐྱེན་དེ་དག་ཚོགས་པ་མེད་པར་ནི་དབང་ཕྱུག་གིས་སྐྱེ་བར་འདོད་ཀྱང་སྐྱེ་བའི་དབང་མེད་པས་མི་སྐྱེས་པའི་ཕྱིར་རོ།།
\b
\v 813 གལ་ཏེ་དབང་རྒྱུག་གིས་མི་འདོད་བཞིན་དུ་འབྲས་བུ་དམྱལ་བའི་སྡུག་བསྔལ་སོགས་སྐྱེད་པར་བྱེད་ན་དབང་ཕྱུག་དེ་རང་དབང་ཅན་དུ་མི་འགྱུར་བར་གཞན་གྱི་དབང་ཅན་དུ་ཐལ་ལ། འདོད་བཞིན་དུ་བྱེད་ནའང་འདོད་པ་ཙམ་ལ་རག་ལས་པར་འགྱུར་བས་རང་དབང་བ་ཡིན་པ་ཉམས་སོ། །སྡུག་བསྔལ་དེ་དག་བྱེད་ནའང་དབང་ཕྱུག་དམ་པ་ག་ལ་ཡིན་ཏེ། གཞན་སྡུག་བསྔལ་ལ་སྦྱོར་བའི་ཕྱིར་དམ་པ་མིན་པར་འགྱུར་རོ། །
\b
\qc གལ་ཏེ་སོགས་རྐང་པ་བཞི་པོ་དེ་ལྟར་བཤད་པ་འམ། ཡང་ན་གལ་ཏེ་དབང་ཕྱུག་མི་འདོང་བཞིན་དུ་བྱ་བ་བྱེད་ན་གཞན་གྱི་དབང་ཅན་དུ་ཐལ་ཞིང་། འདོད་བཞིན་དུ་བྱེད་ནའང་འདོད་པ་ལ་རག་ལས་པས་རང་དབང་ཅན་ཡིན་པ་ཉམས་པར་འགྱུར་ལ། བྱ་བ་བྱེད་ནའང་དབང་ཕྱུག་རྟག་པའི་དངོས་པོ་ག་ལ་ཡིན་ཏེ་རྟག་པ་ལ་བྱ་བྱེད་མི་འཐད་པའི་ཕྱིར་ཞེས་བཤད་ནའང་ལེགས་སོ། །
\b
\qc གཞན་ཡང་དབང་ཕྱུག་འགྲོ་བའི་རྒྱུ་ཡིན་པ་འགོག་ཚུལ། དབུ་མ་སྙིང་པོ་ལས། དེས་ན་དེས་བྱས་འགྲོ་བ་རྣམས། །རྒྱུ་ཡི་རྗེས་སུ་བྱེད་པའི་ཕྱིར། །ཀུན་ཀྱང་སེམས་དང་ལྡན་པར་འགྱུར། །གལ་ཏེ་དབང་ཕྱུག་རྒྱུ་ཡིན་ན། །འགྲོ་བ་ཕྲ་སོགས་ལྡན་པར་འགྱུར། །ཞེས་སོགས་ཀྱི་རིགས་པས་འགོག་པར་མཛད་དོ། །།
\b
\v 814 གཉིས་པ་ནི། གང་དག་སོགས་རྐང་པ་གཉིས་ཀྱིས་བསྟན། དེ་ལ་མུ་སྟེགས་བྱེ་བྲག་པ་གང་དག་གི་ལུགས་ལ། ནམ་མཁའ་ནི་རྟག་པ་ཐམས་ཅད་དུ་སོང་བའི་རྫས་དང༌། ས་སོགས་བཞི་ནི་ཐམས་ཅད་དུ་སོང་བ་མ་ཡིན་པའི་རྫས་ཞེས་བྱ་ཞིང་། འབྱུང་བཞིའི་རྡུལ་ཕྲན་རྣམས་ནི་རྟག་པ་ཡིན་ལ་དེ་ནི་སྣོད་བཅུད་ཐམས་ཅད་ཀྱི་རྩོམ་གཞི་ཡིན་ཅིང་། དརྡུལ་ཕྲན་གྱིས་བརྩམས་པའི་རགས་པ་རྣམས་ནི་མི་རྟག་གོ་ཞེས་སྨྲ་བ་དེ་དག་ཀྱང་ནི། སྔར། མཁའ་བཞིན་དེས་ན་རྡུལ་ཡང་མེད། །ཅེས་པའི་སྐབས་སུ་རྡུལ་ཕྲན་ཆ་མེད་འགོག་པའི་རིགས་པས་བཟློག་ཟིན་ཏོ་ཞེས་སོ། ། 
\b
\qc ཀྱང་ཞེས་པས་དབང་ཕྱུག་པས་འདོད་པ་དེ་དག་མི་འཐད་པར་མ་ཟད་བྱེ་བྲག་པའི་ལུགས་དེའང་མི་འཐད་ཅེས་བསྡུའོ། །གསུམ་པ་ལ་གཉིས། འདོད་པ་བརྗོད་པ། དེ་དགག་པའོ།།དང་པོ་ནི། གཙོ་བོ་སོགས་རྐང་པ་དྲུག་གིས་བསྟན། དེ་ལ་ཕྱོགས་སྔ་མའི་འདོད་ཚུལ་ནི། ཤེས་བྱ་ཉེར་ལྔའི་ནང་ནས་རྩ་བའི་རང་བཞིན་ནམ་གཙོ་བོ་ཞེས་པ་རྟག་པ་ཡིན་པ་སོགས་ཀྱི་མཚན་ཉིད་དང་ལྡན་པ་ཞིག་རྣམ་འགྱུར་སྣ་ཚོགས་པའི་འགྲོ་བ་ཡི་རྒྱུ་ཡིན་པར་ནི་གྲངས་ཅན་པ་དག་གིས་འདོད་དོ། །
\b
\v 815 དེ་ཡང་སྙིང་སྟོབས་དང་རྡུལ་དང་མུན་པ་ཞེས་བྱ་བའི་ཡོན་ཏན་གསུམ་ཆ་མཉམ་པའི་གནས་སྐབས་ནི་གཙོ་བོ་ཞེས་བྱར་རབ་ཏུ་བརྗོད་དེ་ཁས་ལེན་པར་བྱེད་ལ། དེ་གསུམ་ཆ་མི་མཉམ་པའི་གནས་སྐབས་ནི་འགྲོ་བ་སྟེ་རྣམ་འགྱུར་ཡིན་པར་བརྗོད་དོ།།
\b
\qc དེ་ལ་གཙོ་བོ་ནི། རྣམ་འགྱུར་གྱི་བྱེད་པ་པོ། མ་སྐྱེས་པས་རྟག་པ། ཆ་མེད་པས་གཅིག་པུ།སེམས་མེད་པས་ཡུལ་ཁོ་ན། སྣོད་བཅུད་ཐམས་ཅད་ལ་ཁྱབ་པ། ཡོན་ཏན་གསུམ་ཆ་མཉམ་པ་སྟེ་ཁྱད་ཆོས་དྲུག་ལྡན་གྱི་མི་གསལ་བའི་ཤེས་བྱ་ཞིག་སྟེ། དེ་ཁ་དོག་ཚད་དབྱིབས་གང་གིས་མངོན་དུ་འགྱུར་བ་མེད་པ་སོགས་ཀྱིས་མི་གསལ་བའི་ཕྱིར་ཞེས་འདོད། 
\b
\qc རྡུལ་མུན་སྙིང་སྟོབས་གསུམ་ནི་རིམ་པར་སྡུག་བསྔལ་བཏང་སྙོམས་བདེ་བ་གསུམ་དང༌། སྡང་རྨོངས་ཆགས་གསུམ་གྱི་མིང་གི་རྣམ་གྲངས་ཡིན་ལ། རྡུལ་ནི་གཡོ་བ་དང་འཇུག་པའི་བདག་ཉིད་མུན་པ་ནི་ལྕི་བ་དང་གཡོགས་པའི་བདག་ཉིད་སྙིང་སྟོབས་ནི་ཡང་བ་དང་གསལ་བའི་བདག་ཉིད་ཡིན་ཟེར་རོ། །རང་བཞིན་ནི་རྒྱུ་དང༌། རྣམ་འགྱུར་ནི་འབྲས་བུར་འདོད་དོ།།གཉིས་པ་ལ་བཞི། གཙོ་བོ་རྟག་པ་རྣམ་འགྱུར་རྣམས་ཀྱི་རང་བཞིན་ཡིན་པ་དགག་པ། བདེ་སོགས་རྟག་པ་ཡིན་པ་དགག་པ། འབྲས་བུ་རྒྱུ་དུས་ན་སྔར་མེད་གསར་སྐྱེ་མི་སྲིད་པ་དགག་པ། དབུ་མ་པ་ལ་སྐྱོན་མི་མཚུངས་པར་བསྟན་པའོ།།
\b
\v 816 དངཔོ་ནི། གཅིག་ལ་སོགས་རྐང་པ་བཅུ་བཞིས་བསྟན། དེ་ཡང་ཁྱོད་འདོད་པ་ལྟར་གཙོ་བོ་ཆ་ཤས་གཏནམེད་ཀྱི་གཅིག་ལ་རྡུལ་མུན་སྙིང་སྟོབས་ཀྱི་རང་བཞིན་གསུམ་ཡོད་པ་ཉིད་ནི་རིགས་པ་མིན་ཏེ།གཅིག་ཡིན་པ་ཤེས་བྱ་ལ་མི་སྲིད་པར་འགྱུར་ཞིང་དེ་མི་སྲིད་ན་དུ་མའང་མེད་པས་གཅིག་དང་དུ་མས་བསྡུས་པའི་ཤེས་བྱ་གཏན་མེད་དུ་འགྱུར་བའི་ཕྱིར་དང་། ཆ་ཤས་གཏན་མེད་ཀྱི་གཅིག་དང་ཆ་གསུམ་དང་ལྡན་པ་གཞི་གཅིག་ལ་དངོས་འགལ་ཡིན་པའི་ཕྱིར་རོ། །དེ་བཞིན་དུ་གཟུགས་སོགས་རེ་རེ་ལའང་རང་བཞིན་གསུམ་རེ་ཡོད་ན་མི་རིགས་ཏེ་སྐྱོན་སྔ་མ་ལྟར་རོ། །
\b
\qc རྒྱུ་མཚན་དེས་ན་ཡོན་ཏན་གསུམ་ཆ་མཉམ་པའི་གཙོ་བོ་ཆ་མེད་གཅིག་པུ་དེ་འདྲ་ཡོད་པ་མིན་ཏེ་དེ་ལྟར་རིགས་པ་དང་འགལ་བའི་ཕྱིར་རོ། །ཡོན་ཏན་གསུམ་ཆ་མཉམ་གྱི་གཙོ་བོ་མི་འཐད་པ་དེ་བཞིན་དུ་རྡུལ་མུན་སྙིང་སྟོབས་ཀྱི་ཡོན་ཏན་དེ་དག་ཉིད་ཀྱང་སོ་སོ་ནས་གཅིག་ཏུ་བདེན་པར་ཡོད་པ་ཡིན་ཏེ། དེ་རེ་རེ་ཡང་སོ་སོར་ཡོན་ཏན་རྣམ་པ་གསུམ་གསུམ་དུ་འགྱུར་བའི་ཕྱིར་རོ།།
\b
\v 817 དེ་ལྟར་ཡོན་ཏན་གསུམ་རེ་རེ་ནས་མེད་ན་དེ་གསུམ་ཆ་མཉམ་པའི་གཙོ་བོ་མེད་དགོས་ལ། དེ་མེད་ན་སྒྲ་སོགས་རྣམ་འགྱུར་རྣམས་ཀྱང་ཡོད་པ་ཉིད་ཤིན་ཏུ་རྒྱང་རིང་དུ་འགྱུར་ཏེ་དེ་རྣམས་གཙོ་བོའི་རྣམ་འགྱུར་དུ་འདོད་པས་སོ། །སེམས་མེད་ཀྱི་བེམ་པོར་གྱུར་པའི་གོས་ལ་སོགས་པ་ལ་བདེ་སོགས་རང་བཞིན་གཅིག་ཏུ་ཡོད་པ་སྲིད་པའང་མིན་ཏེ་སེམས་མེད་ཡིན་པའི་ཕྱིར།
\b
\v 818 གོས་ལ་སོགས་པ་རྣམ་འགྱུར་གྱི་དངོས་པོ་རྣམས་བདེ་སོགས་དེ་རྒྱུའི་རང་བཞིན་དུ་བདེན་པར་མེད་དེ་ཡོད་ན་དཔྱད་བཟོད་ཀྱི་དངོས་པོར་ཡོད་དགོས་ན་དེར་མེད་དེ། སྔར་དངོས་པོ་ཐམས་ཅད་བདེན་མེད་དུ་རིགས་པས་རྣམ་པར་དཔྱད་ཟིན་པ་མིན་ནམ་སྟེ་ཡིན་པའི་ཕྱིར་རོ། །ཁྱོད་ཀྱི་ལུགས་ལྟར་ན་རྣམ་འགྱུར་གྱི་སྣམ་བུ་སོགས་ཀྱི་རྒྱུ་ཡང་བདེ་སོགས་ཆ་མཉམ་པའི་གཙོ་བོ་ཉིད་ཡིན་དགོས་ན་དེ་མི་རིགས་ཏེ།
\b
\v 819 རྒྱུ་བདེ་སོགས་ཆ་མཉམ་པའི་གཙོ་བོ་དེ་ལས་འབྲས་བུ་སྣམ་སོགས་འབྱུང་བའང་མེད་དེ། རྒྱུ་གཙོ་བོ་ཡོད་པ་ལ་རིགས་པས་གནོད་པས་དེ་འདྲའི་གཙོ་བོ་མི་སྲིད་པར་བཤད་མ་ཐག་པའི་ཕྱིར་རོ། །གལ་ཏེ་རྒྱུ་སྣམ་སོགས་ལས་ནི་འབྲས་བུ་བདེ་སོགས་འབྱུང་བ་ཡིན་ན། ཕྱིས་སྣམ་སོགས་འགགས་པའི་ཚེ་རྒྱུ་སྣམ་སོགས་དེ་དག་མེད་པའི་ཕྱིར་ན་འབྲས་བུ་བདེ་སོགས་ཆ་མཉམ་པའི་གཙོ་བོའང་མེད་པར་འགྱུར་ཏེ། ཁྱོད་རྒྱུ་འབྲས་རང་བཞིན་གཅིག་པར་འདོད་པའི་ཕྱིར་དང༌། སྤྱིར་ཡང་རྒྱུ་མེད་ན་འབྲས་བུ་མེད་དགོས་པའི་ཕྱིར་རོ། །རྒྱུ་སྣམ་སོགས་འགགས་པའི་ཚེ་འབྲས་བུ་བདེ་སོགས་ཆ་མཉམ་པའི་གཙོ་བོའང་མེད་པར་འདོད་ན་གཙོ་བོ་རྟག་དངོས་སུ་ཁས་བླངས་པ་དང་འགལ་ལོ། །
\b
\v 820 གཉིས་པ་ནི། བདེ་སོགས་རྟག་པ་སོགས་རྐང་པ་བཅུ་གཉིས་ཀྱིས་བསྟན། བདེ་སོགས་ཆ་མཉམ་པའི་གཙོ་བོའམ་རང་བཞིན་ནི་རྟག་པ་ཉིད་དུ་ཡང་ནམ་ཡང་ཡོད་པ་མིན་ཏེ། ཡོད་ན་དེ་ལྟར་ཚད་མས་དམིགས་དགོས་པ་ལས་བདེ་སོགས་རེས་འགའ་བར་དམིགས་ཀྱི་རྟག་ཏུ་ཚད་མས་དམིགས་པ་ནི་ཡོད་པ་མ་ཡིན་པའི་ཕྱིར་རོ། །
\b
\qc རྟག་པ་ཉིད་དུ་ཡང་། །ཞེས་ཡང་སྒྲས་གཙོ་བོ་རྟག་པ་རྣམ་འགྱུར་རྣམས་ཀྱི་རང་བཞིན་དུ་མི་འཐད་པར་མ་ཟད་རྟག་པ་ཡིན་པའང་མི་འཐད་ཅེས་བསྡུའོ། །བདེ་སོགས་ཀྱི་གསལ་བ་སྟེ་རྣམ་འགྱུར་རྟག་པའི་དངོས་པོར་ཡོད་པ་ཉིད་མ་ཡིན་ཏེ་ཡོད་ན། སྡུག་བསྔལ་མྱོང་བའི་ཚེ་ཡང་བདེ་བ་མྱོང་བ་ཅི་ཕྱིར་དམིགས་ཤིང་འཛིན་པ་མ་ཡིན་ཏེ་འཛིན་དགོས་ན་དེ་མི་འཛིན་པའི་ཕྱིར།
\b
\qc སྡུག་བསྔལ་མྱོང་བ་དེའི་ཚེ་བདེ་བ་དེ་ཡོད་ཀྱང་མི་འཛིན་པ་ནི་སྡུག་བསྔལ་དེའི་རྐྱེན་གྱིས་བདེ་བ་དེ་ཉིད་ཕྲ་མོར་གྱུར་པས་སོ་ཞེ་ན། རེས་འགའ་བདེ་བ་དེ་རགས་པ་དང་། རེས་འགའ་བདེ་བ་དེ་ཕྲ་བའང་ཇི་ལྟར་ན་ཡིན་པར་འགྱུར་ཏེ། བདེ་བ་དེ་རྟག་པ་ཡིན་པར་ཁྱོད་འདོད་པ་མ་ཡིན་ནམ། དེ་ལྟར་བདེ་སོགས་དེ་དག་ཕྲ་བའི་གནས་སྐབས་དོར་ནས་རགས་པ་དང་།
\b
\v 821 རགས་པ་དོར་ནས་ཕྲ་བར་འགྱུར་བས་ན་བདེ་སོགས་ཕྲ་རགས་དེ་དག་མི་རྟག་པ་ཉིད་དུ་འགྱུར་ལ། བདེ་སོགས་སོ་སོ་ནས་མི་རྟག་ན་བདེ་སོགས་ཆ་མཉམ་པའི་གཙོ་བོའང་མི་རྟག་པ་ཉིད་དུ་འགྱུར་རོ། །དེས་ན་བདེ་སོགས་མི་རྟག་པ་དེ་བཞིན་དུ་དངོས་པོ་ཐམས་ཅད་ཀྱང་ནི་རང་བཞིན་གཞན་དང་གཞན་དུ་འགྱུར་བའི་ཕྱིར་མི་རྟག་པ་ཉིད་དུ་རྒྱུ་མཚན་ཅིས་མི་འདོད་དེ་ངེས་པར་འདོད་རིགས་སོ། །
\b
\v 822 གལ་ཏེ་རགས་པ་དེ་བདེ་བ་ལས་རྫས་གཞན་ཡིན་ན་རགས་པ་ལོག་ཀྱང་བདེ་བ་དེ་ཇེ་ཕྲར་མ་སོང་བར་མྱོང་དགོས་ལ། བདེ་བ་ལས་རྫས་གཞན་མིན་ན་བདེ་བ་གསལ་བ་དེ་ཡང་མི་རྟག་པ་ཉིད་དུ་འགྱུར་ཏེ། རགས་པ་འགགས་ཚེ་བདེ་བའང་འགགས་པས་གཞན་དུ་འགྱུར་བ་ཅན་ཡིན་པའི་ཕྱིར་རོ། །འདིར་རྩ་བར། བདེ་བ་གསལ་བ་མི་རྟག་ཉིད། །ཅེས་ཡོད་པ་ལྟར་བྱས་ནས་གསལ་བ་ཞེས་པ་རྣམ་འགྱུར་ལ་བྱེད་པ་ཡིན་ལ། ཡང་བདེ་བ་གསལ་བར། ཅེས་ཡོད་པ་ལྟར་བྱས་ནས་བདེ་བ་ཡང་གསལ་བར་མི་རྟག་ཅེས་པའི་བཤད་ཚུལ་ཀྱང་ཡོད། །
\b
\qc གསུམ་པ་ནི། གལ་ཏེ་སོགས་རྐང་པ་བཅུ་བཞིས་བསྟན། དེ་ལ་གྲངས་ཅན་དག་གིས། གལ་ཏེ་སྐྱེ་ན་རྒྱུདུས་ན་ཡོད་དགོས་པས་སྐྱེ་ལྡན་གྱི་དངོས་པོ་རྣམས་རྒྱུ་དུས་ན་ཡོད་པ་ཤ་སྟག་སྐྱེ་ཡི། རྒྱུ་དུས་ན་མེད་པ་འགའ་ཡང་རྒྱུས་བསྐྱེད་ནས་གསར་དུ་ནི་སྐྱེ་བ་མིན་ཏེ། རྒྱུའི་དུས་ན་མེད་པའི་ཕྱིར། གལ་ཏེ་རྒྱུ་དུས་ན་མེད་ཀྱང་སྐྱེ་ན་བྱེ་མ་ལས་ཀྱང་མར་འབྱུང་བ་སོགས་སུ་ཐལ་ལོ། །ཞེས་འདོད་ལ།
\b
\v 823 མྱུ་གུ་ལྟ་བུ་སྐྱེ་བའི་དོན་ཡང་འབྲས་བུ་མྱུ་གུའི་རང་བཞིན་རྒྱུ་ས་བོན་གྱི་དུས་ན་ཡོད་ཀྱང་བློ་ཡུལ་དུ་མི་གསལ་ལ། རྐྱེན་ཆུ་ལུད་སོགས་ཀྱིས་གསལ་བར་བྱས་པ་ལ་མྱུ་གུ་སྐྱེའོ་ཞེས་བརྗོད་པ་ཡིན་ནོ་ཞེ་ན། མི་འཐད་དེ། མྱུ་གུ་ལྟ་བུ་མངོན་པར་གསལ་བ་རྒྱུ་ས་བོན་གྱི་དུས་ན་མེད་པར་ཕྱིས་སྐྱེ་བར་ནི་ཁྱོད་ཀྱང་འདོད་ལ། དེའི་ཕྱིར་སྔར་རྒྱུ་དུས་ན་མེད་པའི་འབྲས་བུ་གསར་དུ་སྐྱེ་བར་ནི་ཁྱོད་མི་འདོད་ཀྱང་།དོན་ཁས་བླངས་པ་ལ་གནས་པ་ཉིད་དུ་འདུག་པས་ཐ་སྙད་མི་འདོད་པ་ཙམ་དུ་ཟད་དོ། །ཞེས་སམ། ཡང་ན། གསལ་བ་སོགས་རྐང་པ་གཉིས་ཀྱི་དོན། རང་བཞིན་ལ་ལྟོས་པའི་སྔར་མེད་གསར་དུ་སྐྱེ་བར་ནི་ཁྱོད་མི་འདོད་པ་བཞིན་དུ་གསལ་བ་སྟེ་རྣམ་འགྱུར་ལ་ལྟོས་ནའང་སྔར་མེད་པར་གསར་དུ་སྐྱེ་བར་མི་འགྱུར་བར་ནི་ཁྱོད་མི་འདོད་ཀྱང༌། དེ་འདོད་དགོས་པར་ཐལ་བའི་སྐྱོན་དེ་གནས་པ་ཉིད་དེ་རིགས་པ་མཚུངས་པའི་ཕྱིར་ཞེས་འཆད་པའང་ཡོད།
\b
\qc རྒྱུ་དུས་ན་འབྲས་བུ་ཡོད་པ་མངོན་སུམ་ལ་གཏུགས་པའི་རིགས་པས་འགོག་པ་ནི། གལ་ཏེ་རྒྱུ་ལ་འབྲས་བུ་མངོན་པར་མི་གསལ་བར་རང་བཞིན་ཐ་མི་དད་ཀྱི་ཚུལ་དུ་ངེས་པར་གནས་ན། ཟན་ཟ་བའི་ཚེ་མི་གཙང་བ་ཟ་བར་ཐལ་བར་འགྱུར་ཏེ། རྒྱུ་ཟན་གོང་གི་རང་བཞིན་དང་འབྲས་བུ་མི་གཙང་བའི་རང་བཞིན་གཉིས་ཆ་མེད་ཀྱི་གཅིག་ཏུ་འདོད་ལ་ཟན་གོང་གི་ཚོགས་པ་ན་ཡོད་པའི་འབྲས་བུ་མི་གཙང་བའི་ཆ་དེ་མངོན་པར་མི་གསལ་བས་སོ་སོར་བསལ་དུའང་མེད་པའི་ཕྱིར་རོ།
\b
\v 824 གཞན་ཡང་རས་གོས་ཀྱི་རིན་གྱིས་རས་བལ་གྱི་ས་བོན་ཉོས་ལ་དེ་དག་ཁྱོད་ཀྱིས་བགོ་བར་གྱིས་ཤིག་དང༌། དེས་ཀྱང་གྲང་ལྷག་སྐྱོབ་པ་སོགས་རས་གོས་ཀྱི་བྱ་བ་བྱེད་པར་འགྱུར་ཏེ་རས་གོས་ཀྱི་རང་བཞིན་དང་དེའི་ས་བོན་གྱི་རང་བཞིན་གཉིས་ཆ་མེད་ཀྱི་གཅིག་ཏུ་ཁྱོད་འདོད་པའི་ཕྱིར་རོ། །
\b
\qc འཇིག་རྟེན་པ་རྣམས་རྨོངས་པས་རྒྱུ་དུས་ན་འབྲས་བུ་ཡོད་པ་མ་མཐོང་ཞིང་རས་བལ་གྱི་ས་བོན་ལ་རས་ཡུག་ཆེན་ཡོད་པའང་མ་མཐོང་པས་རས་བལ་གྱི་ས་བོན་མི་བགོ་བ་ཡིན་ནོ་ཞེ་ན། འོ་ན་ཁྱོད་ཀྱི་སྟོན་པ་དྲང་སྲོང་སེར་སྐྱ་ལ་སོགས་པ་རྒྱུ་དུས་ན་འབྲས་བུ་ཡོད་པའི་དེ་ཉིད་ཤེས་པས་ཐམས་ཅད་མཁྱེན་པར་འདོད་པ་དེ་རྣམས་ཀྱིས་རང་ལུགས་བཞག་པ་ཉིད། དེ་དག་གི་རྗེས་འབྲངས་ཁྱོད་ཀྱིས་ཀྱང་འདོད་དགོས་པས་ཁྱོད་ཟན་ཟ་བ་མི་གཙང་བ་ཟ་བ་སོགས་སུ་འགྱུར་ཞེས་པའམ། ཡང་ན། 
\b
\qc དེ་ཉིད་ཤེས་པར་འདོད་པའི་ཁྱོད་ཀྱི་སྟོན་པ་རྣམས་ཀྱིས་ཀྱང་རས་ཀྱི་ས་བོན་ལ་རས་གོས་ཡོད་པའི་རྣམ་གཞག་དེ་ཉིད་ཤེས་ན་ས་བོན་བགོ་རིགས་པ་ལ་དེ་མི་བགོ་བར་རས་གོས་ཁོ་ན་ནན་གྱིས་གྱོན་པར་མཐོང་བས་ནརྒྱུ་དུས་འབྲས་བུ་མེད་པར་གསལ་ལོ་ཞེས་བཤད།
\b
\v 825 ཁྱོད་ཀྱིས། འཇིག་རྟེན་རྨོངས་པས་རྒྱུ་དུས་ན་འབྲས་བུ་ཡོད་པ་མ་མཐོང་། ཞེས་པའང་འགལ་ཏེ། ཁྱོད་ལྟར་ན་རྒྱུ་ལ་འབྲས་བུ་ཡོད་པའི་དེ་ཉིད་ཤེས་པ་དེ་སེར་སྐྱ་སོགས་ཀྱི་རྗེས་སུ་ཞུགས་པའི་འཇིག་རྟེན་པ་རྣམས་ལ་ཡང་ནི་ཡོད་པ་ཅི་སྟེ་མཐོང་བ་མ་ཡིན་ཏེ། དེ་འདྲའི་རྣམ་གཞག་རང་གི་སྟོན་པས་བསྟན་པའི་གྲུབ་མཐའ་ལས་བཤད་པ་ལྟར་འདོད་པས་སོ། །
\b
\qc འཇིག་རྟེན་པ་རྣམས་ཀྱི་རྒྱུ་འབྲས་ཀྱི་གནས་ཚུལ་མཐོང་བ་ཚད་མ་ཉིད་མིན་པས་རྒྱུ་ལ་འབྲས་བུ་ཡོད་པ་མི་རྟོགས་སོ་ཞེ་ན། འོ་ན་འཇིག་རྟེན་པ་རྣམས་ཀྱིས་མྱུ་གུ་ལྟ་བུ་རྣམ་འགྱུར་མངོན་པར་གསལ་བ་མཐོང་བའང་བདེན་པ་མ་ཡིན་པར་ཐལ། འཇིག་རྟེན་པས་མཐོང་བ་ཚད་མ་མ་ཡིན་པའི་ཕྱིར།འབྲས་བུ་རྣམས་རྒྱུ་དུས་ན་ཡོད་པ་འགོག་པའི་རིགས་པ་འདིར་བཤད་པ་ལྟར་དབུ་མ་སྙིང་པོ་ལས་ཀྱང་།ནྱ་གྲོ་དྷ་ཡི་ས་བོན་གྱི། །ནང་ན་ཡོད་པའི་ནྱ་གྲོ་དྷ། །བུད་མེད་སྐྱེས་པ་འགྲོགས་ལ་བུ། །ཇ་ཡི་ནང་ན་སྒྲ་གནས་དང༌། །ཟས་ཀྱི་ནང་ན་ཕྱི་ས་སོགས། །ཤིང་ལ་འབར་ཡོད་མི་མཐོང་ཞེས། །གང་ཞིག་མངོན་སུམ་སྤོང་བྱེད་པ། །དེ་ནི་བདེན་སྨྲ་ཇི་ལྟར་ཡིན། །ཞེས་སོགས་གསུངས།
\b
\v 826 བཞི་པ་ནི། གལ་ཏེ་ཚད་མ་སོགས་རྐང་པ་བཅུ་གཉིས་ཀྱིས་བསྟན། དེ་ལ་གྲངས་ཅན་པ་ན་རེ། ཁྱོད་དབུ་མ་པ་ལྟར་ནའང་གལ་ཏེ་ཚད་མ་དོན་དམ་པར་ཚད་མ་མིན་ན་བརྫུན་པའི་ཚད་མ་དེས་གཞལ་བྱ་གཞལ་བའང༌། གཞལ་བ་ལྟར་མི་བདེན་པས་ཕྱིན་ཅི་ལོག་བརྫུན་པར་མི་འགྱུར་རམ་སྟེ་འགྱུར་དགོས་ལ། རྒྱ་མཚན་དེ་ཉིད་དུ་ན་ཁྱོད་སྟོང་པ་ཉིད་སྒོམ་པའང་ཕྱིན་ཅི་ལོག་བརྫུན་པ་ཉིད་དུ་འགྱུར་ཏེ་སྟོང་ཉིད་འཇལ་བྱེད་ཀྱི་ཚད་མ་བརྫུན་པ་དེས་གཞལ་བ་ཡིན་པ་དེ་ཕྱིར་མི་འཐད་པར་འགྱུར་རོ་ཞེ་ན། ཁོ་བོ་ཅག་དབུ་མ་པའི་ལུགས་ལ་སྟོང་ཉིད་འཇལ་བྱེད་ཀྱི་ཚད་མ་དང༌། དེས་གཞལ་བའི་སྟོང་ཉིད་གཉིས་ཀའང་བརྫུན་པ་ཡིན་པ་ཆེས་འཐད་དོ། །
\b
\v 827 འཐད་ཚུལ་ཡང་། རྟགས་པའི་དངོས་ལ་ཞེས་པ་དགག་བྱ་བུམ་པ་བདེན་གྲུབ་ལྟ་བུ་བདེན་པར་གྲུབ་མ་གྲུབ་བརྟགས་ནས་དགག་པའི་གཞིར་གྱུར་པའི་དངོས་པོ་ལ་ཞེས་སམ། ཡང་ན། བདེན་འཛིན་གྱིས་སྒྲོ་བཏགས་པའི་དགག་བྱའི་དངོས་པོ་བདེན་གྲུབ་ལྟ་བུ་ལ་རྟོག་པས་མ་རེག་པར་ཏེ་གལ་ཏེ་བདེན་པར་གྲུབ་ན་འདི་ལྟ་བུ་ཞིག་གོ་སྙམ་ནས་རྟོག་པས་མ་བཟུང་ཞིང་རྣམ་པ་མ་ཤར་བར་བདེན་གྲུབ་དེ་ཡི་དངོས་པོ་མེད་པའི་བཀག་པ་བདེན་སྟོང་དེ་ཡང་རྟོག་པས་དམིགས་ཤིང་འཛིན་པ་མ་ཡིན་ཏེ། བདེན་གྲུབ་ཀྱི་དངོས་པོ་བཀག་ནས་བདེན་མེད་ཚད་མས་ངེས་པ་དགག་བྱ་བདེན་གྲུབ་ཀྱི་རྣམ་པ་བློ་ཡུལ་དུ་འཆར་བ་ལ་རག་ལས་པའི་ཕྱིར། རྟོག་ངོར་མོ་གཤམ་བུའི་རྣམ་པ་མ་ཤར་བར་མོ་གཤམ་བུ་ཤི་བའི་རྣམ་པ་མི་འཆར་བ་བཞིན་ནོ།།
\b
\qc ཡང་ན་རྐང་པ་གཉིས་པོ་འདི་ལ་བརྟག་བྱའི་དངོས་པོ་གཞི་ཆོས་ཅན་ལ་རྟོག་པས་མ་རེག་པའམ་མ་དམིགས་པར། གཞི་དེ་ཡི་ཆོས་ཉིད་བདེན་པའི་དངོས་མེད་འཛིན་ནུས་པ་མ་ཡིན་ཞེས་འཆད་ཚུལ་ཀྱང་ཡོད་དོ། །འདིས་ནི་དགག་བྱ་བདེན་གྲུབ་ཀྱི་དོན་སྤྱི་མ་ཤར་བར་བདེན་པས་སྟོང་པའི་སྟོང་ཉིད་ངེས་མི་ཐུབ་པས་སྟོང་ཉིད་ངེས་པ་ལ་དགག་བྱའི་སྣང་ཚུལ་ངེས་པ་གལ་ཆེ་བར་བསྟན་ཏོ། །དེ་ཕྱིར་དགག་བྱ་བརྫུན་པའི་དངོས་པོ་བདེན་གྲུབ་ལྟ་བུ་གང་ཡིན་པ་དེ་མི་སྲིད་པས། དེ་བཀག་པ་བདེན་གྲུབ་དེ་ཡི་དངོས་པོ་མེད་པའི་སྟོང་ཉིད་དེ་ཡང་གསལ་བར་བརྫུན་པ་འབའ་ཞིག་ཏུ་ཟད་ཀྱི་བདེན་པར་གྲུབ་པ་ནི་ཅུང་ཟད་ཀྱང་མེད་དོ།། 
\b
\qc དགག་བྱ་བདེན་གྲུབ་དང་བཀག་པ་བདེན་སྟོང་གཉིས་ཀ་བརྫུན་པ་ཡིན་པར། རྩ་ཤེ་ལས། གལ་ཏེ་མི་སྟོང་ཅུང་ཟད་ཡོད། །སོགས་ཀྱིས་ཀྱང་སྟོན་ཏོ། །དེས་ན་དགག་བྱ་བདེན་གྲུབ་དང་དེ་བཀག་པའི་སྟོང་ཉིད་ལྟ་བུ་གཞལ་བྱའི་ཡུལ་དང༌། འཇལ་བྱེད་ཀྱི་ཚད་མ་ཐམས་ཅད་བརྫུན་པ་ཡིན་པར་མཚུངས་ཀྱང་སྤང་གཉེན་དུ་འཐད་དེ།
\b
\v 828 དཔེར་ན། རྨི་ལམ་དུ་བུ་ཤི་བ་ལྟ་བུ་རྨིས་པ་ལ།ད་ནི་བུ་དེ་མེད་སྙམ་པའི་རྣམ་རྟོག་དེ་ནི་རྨི་ལམ་གྱི་བུ་དེ་མ་ཤི་བར་ཡོད་པར་འཛིན་པའི་རྣམ་པར་རྟོག་པ་ཡི་གེས་ཡིན་ལ། ཡོད་སྙམ་པ་དང་མེད་སྙམ་པའི་རྨི་ལམ་གྱི་སྤང་གཉེན་དེ་གཉིས་ཀ་ཡང་བརྫུན་པ་ཡིན་པ་བཞིན་དུ་གཉེན་པོ་བརྫུན་པས་སྤང་བྱ་བརྫུན་པ་འཇོམས་པ་དང༌། ཚད་མ་བརྫུན་པས་གཞལ་བྱ་བརྫུན་པ་གཞལ་བའང་དབུ་མ་པར་མི་འགལ་ཏེ། ཤེས་བྱ་ཐམས་ཅད་བརྫུན་པ་བདེན་མེད་རྨི་ལམ་དང་སྒྱུ་མ་ལྟ་བུར་འདོད་པས་སོ། ། 
\b
\qc གྲངས་ཅན་པས་ནི་ཤེས་བྱ་ཐམས་ཅད་བདེན་གྲུབ་ཏུ་འདོད་པས་ཚད་མ་བརྫུན་པ་འཇོག་མི་ཤེས་པས་སྐྱོན་དེ་དབུ་མ་པར་མི་མཚུངས་པའི་ཚུལ་ནི་དེ་ཡིན་ནོ།། །།བཤད་མ་ཐག་པའི་དཔེ་དེ་ཉིད་ཀྱི་སྒོ་ནས་སྤང་གཉེན་གྱིས་མཚོན་པའི་ཆོས་ཐམས་ཅད་བརྫུན་པའི་ཚུལ། མདོ་ཏིང་འཛིན་རྒྱལ་པོ་ལས། །ཇིལྟར་བུ་མོ་གཞོན་ནུའི་རྨི་ལམ་ན། །བུ་ཕོ་བྱུང་ཞིང་ཤི་བ་དེ་མཐོང་ནས། །བྱུང་ནས་དགའ་ཞིང་ཤི་ནས་མི་དགའ་ལྟར། །ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་དང་། མདོ་གཞན་ལས་ཀྱང་། སྒྱུ་མའི་གླང་པོ་ཆེས་སྒྱུ་མའི་གླང་པོ་གཞན་ཞིག་ཕམཔར་བྱས་པ་སོགས་ཀྱི་དཔེས་ཀྱང་སྤང་གཉེན་གཉིས་ཀ་བརྫུན་པར་བསྟན་ཏོ། །
\b
\v 829 གསུམ་པ་ནི། དེ་བས་སོགས་རྐང་པ་གཉིས་ཀྱིས་བསྟན། རྒྱུམཚན་དེ་བས་ན་སྔར་བཤད་པ་དེ་ལྟར་རིགས་པ་ཡང་དག་གིས་རྣམ་པར་དཔྱད་པས་དབང་ཕྱུག་དང་གཙོབོ་སོགས་མི་མཐུན་པའི་རྒྱུ་ལས་མི་སྐྱེ་བར་མ་ཟད་དངོས་པོ་འགའ་ཡང་རྒྱུ་མེད་ལས་སྐྱེ་བ་ནི་ཡོད་པ་མ་ཡིན་ནོ་ཞེས་སྔར་རྒྱུ་མེད་ལས་སྐྱེ་བ་བཀག་པའི་དོན་བསྡུའོ། །
\b
\qc བཞི་པ་ནི། སོ་སོ་བ་སོགས་རྐང་པ་བཞིས་བསྟན། དེ་ལ་མྱུ་གུ་ལྟ་བུ་འབྲས་བུའི་དངོས་པོ་རྣམས་སྐྱེ་བ་ན་རྒྱུ་ས་བོན་ཆུ་ལུད་དྲོད་གཤེར་སོགས་རྒྱུ་རྐྱེན་སོ་སོ་བའམ། དེ་ཐམས་ཅད་ཚོགས་པའི་འདུས་པ་ཡི་རྒྱུ་རྐྱེན་རྣམས་ལ་ཡང་ཀ་ཁར་གཞོང་ལ་རྒྱ་ཤུག་བརྟེན་པ་ལྟར་རང་བཞིན་གྱིས་གནས་པ་མ་ཡིན་ཞིང༌། གྲངས་ཅན་པས་འདོད་པ་ལྟར་མངོན་པར་མི་གསལ་བའི་ཚུལ་དུ་གནས་པའང་མ་ཡིན་ཏེ། རྒྱུ་རྐྱེན་རྣམ་པར་མ་འགྱུར་བར་མྱུ་གུ་སོགས་ཚད་མས་མི་དམིགས་པའི་ཕྱིར་རོ། །
\b
\v 830 རྒྱུ་རྐྱེན་དེ་དག་ལ་ལྟོས་མེད་ཀྱི་ཚུལ་དུ་གཞན་ནས་འོངས་པའང་མ་ཡིན་ལ་རང་བཞིན་གྱིས་གྲུབ་པའི་ཚུལ་གྱིས་གྲུབ་ཟིན་གནས་པ་ཡང་མ་ཡིན་ཞིང་། འཇིག་པ་ན་རང་བཞིན་གྱིས་འགགས་ནས་གཞན་དུ་འགྲོ་བ་ཡང་མ་ཡིན་ནོ། །དེས་ན་མྱུ་གུ་སོགས་འདུས་བྱས་ཐམས་ཅད་ཀྱང་འབྲས་བུ་སྐྱེ་བའི་ཚེ་གང་ནས་ཀྱང་མི་འོང་བ་དང༌། རྒྱུ་འགགས་པའི་ཚེ་གང་དུའང་མི་འགྲོ་བར་རྟག་ཆད་དང་བྲལ་བའི་ཆོས་ཉིད་དེ། རྒྱ་ཆེར་རོལ་པ་ལས། །ས་བོན་ཡོད་ན་མྱུ་གུ་ཇི་བཞིན་ཏེ། །ས་བོན་གང་ཡིན་སྨྱུ་གུ་དེ་ཉིད་མིན། །དེ་ལས་གཞན་མིན་དེ་ཡང་མ་ཡིན་ཏེ། །དེ་ལྟར་རྟག་མིན་ཆད་མིན་ཆོས་ཉིད་དོ། །ཞེས་སོགས་གསུངས། 
\b
\qc དེའི་དོན་ནི། རྒྱུ་ས་བོན་ཡོད་ན་དེའི་རྒྱུ་ཅན་གྱི་མྱུ་གུ་ཡང་ཇི་ལྟ་བ་བཞིན་འབྱུང་ལ། དེ་འབྱུང་བ་ན། ས་བོན་ཉིད་མྱུ་གུར་ཕར་འཕོ་ཞིང་འགྲོ་བ་དང༌། མྱུ་གུ་ས་བོན་ལས་གཞན་ཞིག་ནས་ཚུར་འོང་བ་གཉིས་ཀ་གང་ཡང་མིན་ཏེ། སྔ་མ་ལྟར་ན་རྟག་པར་འགྱུར་བ་ལས་དེ་ལྟ་མིན་པས་མྱུ་གུའི་དུས་ནའང་མི་འཇིག་པར་གནས་པའི་རྟག་པ་མིན་ལ། ཕྱི་མ་ལྟར་ན་རྒྱུ་ས་བོན་ལ་མི་ལྟོས་པར་འབྲས་བུ་མྱུ་གུ་འབྱུང་བས་ས་བོན་རྒྱུན་ཆད་པར་འགྱུར་བ་ལས་དེ་ལྟ་མིན་པས་ས་བོན་རྒྱུན་ཆད་པའང་མིན་ནོ། །
\b
\qc དེ་དག་གི་རྒྱུ་མཚན་ཡང་། །མྱུ་གུ་ས་བོན་ལས་རང་བཞིན་གྱིས་གྲུབ་པའི་གཞན་དང༌། རང་བཞིན་གཅིག་པ་གང་ཡང་མིན་པའི་ཕྱིར་རོ། །མདོ་དེའི་དོན་རྩ་ཤེ་ལས། །གང་ལ་བརྟེན་ནས་གང་འབྱུང་བ། །དེ་ནི་རེ་ཞིག་དེ་ཉིད་མིན། །དེ་ལས་གཞན་པའང་མ་ཡིན་ལ། །དེ་ཕྱིར་རྟག་མིན་ཆད་མ་ཡིན། །ཞེས་གསུངས། དེ་ལྟར་སྐྱེ་འགག་གནས་གསུམ་ཐམས་ཅད་རང་བཞིན་གྱིས་མ་གྲུབ་པས་བདག་གཞན་གཉིས་རེ་རེ་བ་ལས་སྐྱེ་བ་མེད་ཅིང་། དེ་མེད་པས་གཉིས་ཀ་ཚོགས་པ་ལས་སྐྱེ་བའང་མེད་པར་གྲུབ་པོ། །
\b
\qc ཚིག་རྐང་བཞི་པོ་འདི་མུ་གསུམ་ལས་སྐྱེ་བ་བཀག་པའི་དོན་བསྡུའམ། །གཉིས་ཀ་ལས་སྐྱེ་བ་འགོག་བྱེད་ཀྱི་རིགས་པར་སྦྱར་ཡང་རུང་བར་གསུངས་སོ། །གཉིས་པ་ནི། རྨོངས་པས་སོགས་རྐང་པ་བཅུས་བསྟན། ཆོས་དང་གང་ཟག་ལ་བདེན་པར་འཛིན་པའི་རྨོངས་པ་མ་རིག་པས་བདེན་པར་གང་བྱས་ཤིང་སྒྲོ་བཏགས་པའི་གཟུགས་སོགས་ཀྱི་དངོས༌པོ་འདི་དག་སྒྱུ་མ་མཁན་གྱིས་སྤྲུལ་པའི་རྟ་གླང་སོགས་ལས་ནི་ཁྱད་པར་ཅི་ཡོད་དེ། དེ་གཉིས་ཀའང་རང་བཞིན་གྱིས་གྲུབ་པ་ལྟར་སྣང་ཡང་རང་བཞིན་གྱིས་མ་གྲུབ་པ་ཉིད་དུ་གནས་པས་སྣང་ཚོད་དང་གནས་ཚུལ་མི་མཐུན་པའི་བརྫུན་པ་ཡིན་པའི་ཕྱིར་རོ། །
\b
\v 831 འདི་དག་གིས་གཏན་ཚིགས་འདིའི་ཤེས་འདོད་ཆོས་ཅན་སྐྱོན་མེད་དེ་བསྟན། སྒྱུ་མ་མཁན་གྱིས་རྟ་གླང་སོགས་སྤྲུལ་པ་གང་ཡིན་པ་དང་། །རྒྱུ་རྐྱེན་གཞན་རྣམས་ཚོགས་པའི་སྟོབས་ཀྱིས་ནི་གང་སྤྲུལ་པ་གཟུགས་སོགས་ཀྱི་དངོས་པོ་དེ་དག་ལ་ནི་རང་བཞིན་གྱིས་གྲུབ་པ་ཅུང་ཟད་ཀྱང་མེད་དེ། ཡོད་ན་སྐྱེ་བའི་ཚེ་གཞན་ཞིག་ནས་རང་བཞིན་གྱིས་འོང་དགོས་ལ་འགག་པའི་ཚེ་རང་བཞིན་གྱིས་གཞན་དུ་འགྲོ་དགོས་ན། དངོས་པོའི་ཆོས་དེ་རྣམས་ནི་རྒྱུ་རྐྱེན་རྟེན་འབྲེལ་ཙམ་ལས་བྱུང་བ་མ་གཏོགས་སྐྱེ་བ་ན་གང་ནས་འོངས་པར་འགྱུར་ཞིང་འགག་པ་ན་གང་དུ་འགྲོ་བའང་བརྟག་པར་གྱིས་ཤིག་དང་འགྲོ་འོང་རང་བཞིན་གྱིས་གྲུབ་པ་གང་ཡང་ཚད་མས་དམིགས་སུ་མེད་དོ།།འདི་དག་གིས་ནི་རྟེན་འབྲེལ་ལ་བདེན་མེད་ཀྱིས་ཁྱབ་པ་དེ་བསྟན་ཏོ། །
\b
\v 832 སྨྱུ་གུ་དང་འདུ་བྱེད་ཀྱི་རྟེན་འབྲེལ་ལྟ་བུའི་འབྲས་བུ་གང་ཞིག ས་བོནདང་མ་རིག་པའི་རྟེན་འབྲེལ་ལྟ་བུའི་རྒྱུ་གང་དང་ཉེ་བ་ཡིས་སྐྱེ་བ་མཐོང་བར་འགྱུར་ལ། རྒྱུ་དེ་དག་མེད་པ་དང་མ་ཚང་བ་ན་སྐྱེ་བ་མིན་པ་ཡི་རྟེན་འབྱུང་གི་ཆོས་འདི་དག་ནི་རྒྱུ་རྐྱེན་གློ་བུར་བས་གསར་དུ་བཅོས་སུ་ཡོད་པའམ་བཅོས་བུ་ཡིན་གྱི། རྒྱུ་རྐྱེན་ལ་ལྟོས་མེད་དུ་སྐྱེ་བ་ནི་ནམ་མཁའི་པདྨོ་བཞིན་ནོ། །
\b
\qc ཡང་ན་བཏགས་པ་ཙམ་གྱི་གདགས་གཞིའི་ཆོས་གང་ཞིག་རང་འདོགས་བྱེད་ཀྱི་རྟོག་པའི་རྐྱེན་གང་དང་ཉེ་བ་ཡིས་ཞེས་སྦྱར་ཏེ་ཐལ་འགྱུར་བའི་ཐུན་མོང་མ་ཡིན་པའི་བཤད་ཚུལ་ལོ།། །།འདི་དག་གིས་རྟེན་འབྲེལ་གྱི་གཏན་ཚིགས་སམ་རྟགས་རྒྱུ་རྐྱེན་ལ་རག་ལས་པའི་རྟེན་འབྱུང་ཉིད་བསྟན་ཏོ། །དེས་ན་ཆོས་རྣམས་རྒྱུ་རྐྱེན་ལ་ལྟོས་ཤིང་བདེན་པར་མེད་པ་གཟུགས་བརྙན་དང་མཚུངས་པ་ཡིན་ནོ། །འདིས་ནི་མཐུན་དཔེ་ཡང་དག་བསྟན་ཏོ། རྒྱུ་རྐྱེན་གྱིས་བཅོས་མའི་ཆོས་དེ་རྣམས་ལ་བདེན་པར་གྲུབ་པ་ཉིད་ཇི་ལྟར་ན་ཡོད་དེ་མེད་དོ། །འདིས་ནི་དེ་སྒྲུབ་ཀྱི་བསྒྲུབ་བྱའམ་དམ་བཅའ་བསྟན་ཏོ། །
\b
\qc དེ་དག་གི་དོན་བསྡུ་ན། རྩ་ཚིག་དང་མཐུན་པའི་སྦྱོར་བ་ནི། རྨོངས་པས་བདེན་པར་ཞེན་པའི་གཞི་གཟུགས་སོགས་ཆོས་ཅན། བདེན་པར་མེད་དེ། རྒྱུ་རྐྱེན་ལ་རག་ལས་པའི་རྟེན་འབྲེལ་ཡིན་པའི་ཕྱིར། དཔེར་ན་གཟུགས་བརྙན་དང་མཚུངས་སོ་ཞེས་པའོ། །དེ་ལྟར་ཆོས་རྣམས་ཀྱི་རང་བཞིན་སྤྲོས་པ་མཐའ་དག་དང་བྲལ་ཞིང་རྒྱུ་རྐྱེན་ལ་རག་ལས་པའི་རྟེན་འབྱུང་སྒྱུ་མ་ཙམ་ཡིན་པའི་ཚུལ་ངེས་དོན་གྱི་ལུང་གིས་ཀྱང་གྲུབ་སྟེ། རྒྱ་མཚོས་ཞུས་པ་ལས། མཁས་པས་རྟེན་འབྱུང་ཆོས་རྣམས་རྟོགས་གྱུར་ཏེ། །མཐར་ལྟ་བ་ལ་རྟེན་པར་ཡང་མི་བྱེད། །རྒྱུ་དང་བཅས་ཤིང་རྐྱེན་བཅས་ཆོས་ཤེས་ཀྱི། །རྒྱུ་མེད་རྐྱེན་མེད་ཆོས་ཉིད་ཡོད་མ་ཡིན། །ཞེས་དང༌། 
\b
\qc གཟུགས་བརྙན་གྱི་དཔེས་གཏན་ལ་འབེབས་པའི་ཚུལ་ཡང་། མདོ་ལས། མེ་ལོང་ཤིན་ཏུ་ཡོངས་དག་ལས། །ཇི་ལྟར་རང་བཞིན་མེད་པ་ཡི། །གཟུགས་བརྙན་སྣང་བ་དེ་བཞིན་དུ། །ལྗོན་པ་ཆོས་རྣམས་ཤེས་པར་གྱིས། །ཞེས་སོགས་གསུངས་སོ།།གསུམ་པ་ཡོད་མེད་སྐྱེ་འགོག་གི་གཏན་ཚིགས་བཤད་པ་ལ་གསུམ། གཏན་ཚིགས་བསྒྲུབས་ནས་སྐྱེ་བ་རང་བཞིན་གྱིས་སྒྲུབ་པ་དགག་པ། དེས་འགག་པ་རང་བཞིན་གྱིས་གྲུབ་པ་ཁེགས་པར་བསྟན་པ།དེས་ན་སྲིད་ཞི་མཉམ་ཉིད་དུ་གྲུབ་པར་བསྟན་པའོ།།
\b
\v 833 དང་པོ་ནི། དངོས་པོ་ཡོད་པར་སོགས་རྐང་པ་བཅུ་དྲུག་གིས་བསྟན། དངོས་པོ་གང་ཞིག་རང་བཞིན་གྱིས་ཡོད་པར་གྱུར་པ་ལ་སྐྱེད་བྱེད་ཀྱི་རྒྱུ་ཡིས་དགོས་པ་ཅི་ཞིག་ཡོད་དེ། རང་བཞིན་གྱིས་གྲུབ་པའི་དངོས་པོ་དེ་རྒྱུས་བསྐྱེད་མི་དགོས་ཤིང་དགོས་ནའང་མི་ནུས་པའི་ཕྱིར། འོན་ཏེ་དངོས་པོ་དེ་དག་ནི་གཏན་ནས་མེད་པ་ཡིན་ན་ཡང་སྐྱེད་བྱེད་ཀྱི་རྒྱུ་ཡིས་དགོས་པ་ཅི་ཞིག་ཡོད་དེ། །གཏན་ནས་མེད་པ་རྒྱུས་བསྐྱེད་མི་ནུས་པའི་ཕྱིར། ཡོད་པ་རང་གི་ངོ་བོ་གྲུབ་ཟིན་པས་སྐྱེད་བྱེད་མི་དགོས་པ་བདེན་མོད།
\b
\v 834 མེད་པ་ལ་ཅིའི་ཕྱིར་སྐྱེད་བྱེད་ཀྱི་རྒྱུ་མི་དགོས་སྙམ་ན། བྱེ་བ་བརྒྱ་ཕྲག་གི་རྒྱུ་ཡིས་ཀྱང་དངོས་པོ་གཏན་ནས་མེད་པ་ཞིག་དངོས་པོར་བསྒྱུར་དུ་མེད་དེ། དེ་འདྲའི་དངོས་མེད་རི་བོང་གི་རྭ་ལྟ་བུ་དེ།།རྒྱུ་རྐྱེན་གྱི་བྱེད་པའི་ཡུལ་དུ་མི་རུང་བས་སུ་གང་གིས་ཀྱང་དངོས་པོར་བསྒྱུར་དུ་མི་བཏུབ་པའི་ཕྱིར་རོ། །
\b
\qc འདིར་མེད་པ་ལ་སྐྱེད་བྱེད་ཀྱི་རྒྱུ་ཡི་དགོས་པ་མེད་ཅེས་པའང་། གཏན་ནས་མེད་པ་ཞིག་རྒྱུ་རྐྱེན་གྱིས་བསྐྱེད་ནས་སྐྱེ་མི་སྲིད་པས་དེ་འདྲའི་སྐྱེ་བ་འགོག་པ་ཡིན་གྱི་རྒྱུ་ས་བོན་གྱི་དུས་ན་མེད་པའི་འབྲས་བུ་མྱུ་གུ་ལྟ་བུ་སྐྱེ་བ་འགོག་པ་མིན་ཏེ། སྐྱེ་ལྡན་གྱི་དངོས་པོ་ཐམས་ཅད་རྒྱུ་དུས་ན་མེད་པ་ཤ་སྟག་སྐྱེ་བ་ཡིན་པའི་ཕྱིར། ཡོད་པ་སྐྱེ་བ་འགོག་པའི་དོན་ཡང་། སྔར་སྐྱེས་ནས་ཡོད་མྱོང་བ་ཙམ་ལ་མིན་གྱི་རང་བཞིན་གྱིས་ཡོད་པ་དང་གྲངས་ཅན་པས་རྒྱུ་དུས་ན་ཡོད་པར་འདོད་པ་ལྟ་བུ་འགོག་པ་ཡིན་ནོ། །
\b
\qc དེ་ལྟར་དམ་བཅས་པའི་དོན་གཏན་ཚིགས་ཀྱིས་རྒྱས་པར་སྒྲུབ་པ་ལ། དངོས་མེད་དངོས་པོར་མི་འགྱུར་བར་སྒྲུབ་པ་ནི། དངོས་པོ་གཏན་ནས་མེད་པ་ཞིག་དངོས་པོར་བསྒྱུར་དུ་མེད་དེ། གལ་ཏེ་ཡོད་ན་དངོས་མེད་ཀྱི་གནས་སྐབས་མ་བཏང་བར་དངོས་པོར་འགྱུར་བ་ཡིན་ནམ། 
\b
\qc བཏང་ནས་འགྱུར་བ་གང་ཡིན་བརྟག་པར་བྱ་སྟེ། དངོས་མེད་ཀྱི་གནས་སྐབས་མ་བཏང་བར་དངོས་པོར་འགྱུར་ན། དངོས་མེད་ཀྱི་གནས་སྐབས་མ་བཏང་བ་དེ་ཉིད་དངོས་པོའི་གནས་སྐབས་ཇི་ལྟར་ཡིན་ཏེ། དོན་བྱེད་མི་ནུས་པའི་གནས་སྐབས་དང་དོན་བྱེད་ནུས་པའི་གནས་སྐབས་དེ་གཉིས་གནས་སྐབས་སོ་སོ་ཐ་དད་ཅིང་དངོས་འགལ་ཡིན་པའི་ཕྱིར། 
\b
\qc དངོས་མེད་ཀྱི་གནས་སྐབས་བཏང་ནས་དངོས་པོར་འགྱུར་ན་དངོས་མེད་ཀྱི་གནས་སྐབས་བཏང་ཟིན་པ་དེའི་ཚེ་དངོས་མེད་མིན་དགོས་ལ། དངོས་པོར་ཡང་ད་དུང་འགྱུར་དགོས་ཡིན་གྱིས་གྱུར་ཟིན་མ་ཡིན་པས་དངོས་པོའང་མིན་པ་དེས་ན་དངོས་པོར་འགྱུར་རྒྱུའི་ཆོས་དངོས་མེད་དང་དངོས་པོ་གཉིས་ཀ་ལས་གཞན་ཕུང་གསུམ་པ་ཡང་གང་ཞིག་ཡོད་པ་ཡིན་ཏེ་དེ་འདྲ་མི་སྲིད་པའི་ཕྱིར་རོ།།
\b
\v 835 གཞན་ཡང་དངོས་མེད་ཀྱི་གནས་སྐབས་མ་བཏང་བར་དངོས་པོར་འགྱུར་ན། དངོས་པོ་མེད་པའི་གནས་སྐབས་ཀྱི་ཚེ་དངོས་པོར་ཡོད་པ་སྲིད་པ་མིན་པས་ན་དེའི་ཚེ་དངོས་པོ་ཡོད་པར་ནམ་ཞིག་ན་འགྱུར་ཏེ་དངོས་མེད་ཀྱི་དུས་ན་དངོས་པོ་མ་སྐྱེས་པའི་ཕྱིར་དངོས་མེད་ལས་མ་འདས་སོ། །གཞན་ཡང་དངོས་མེད་ཀྱི་གནས་སྐབས་བཏང་ནས་དངོས་པོར་འགྱུར་ན། དངོས་པོ་ཡིན་པའི་གནས་སྐབས་སྐྱེས་པར་མ་གྱུར་པར་ནི་དངོས་མེད་ཀྱི་གནས་སྐབས་དང་ནི་འབྲལ་བར་མི་འགྱུར་ལ། །
\b
\v 836 དངོས་མེད་ཀྱི་གནས་སྐབས་དང་ནི་མ་བྲལ་ན་ནི་དངོས་པོ་ཡོད་པའི་སྐབས་མི་སྲིད་དེ། དངོས་པོ་ཡོད་མེད་ཀྱི་གནས་སྐབས་གཉིས་པོ་དངོས་འགལ་ཡིན་པའི་ཕྱིར་རོ། །དངོས་པོ་རང་བཞིན་གྱིས་གྲུབ་པ་དངོས་མེད་དུ་མི་འགྱུར་བར་སྒྲུབ་པ་ནི། དེ་ལྟར་དངོས་མེད་དངོས་པོར་མི་འགྱུར་བ་བཞིན་དུ་རང་བཞིན་གྱིས་གྲུབ་པའི་དངོས་པོའང་དངོས་པོ་མེད་པར་འགྱུར་བ་མིན་ཏེ། ཡིན་ན་གཞི་གཅིག་ཉིད་ལའང་བྱེད་དངོས་པོ་དང་ཕྱེད་དངོས་མེད་ཀྱི་རང་བཞིན་གཉིས་སུ་གྲུབ་པར་ཐལ་བར་འགྱུར་བའི་ཕྱིར།གཞན་ཡང་དངོས་མེད་དང་དངོས་པོ་ལྟ་བུ་གང་དུ་རང་བཞིན་གྱིས་གྲུབ་ཀྱང་དེའི་རང་བཞིན་གཞན་དུ་འགྱུར་བ་ནམ་ཡང་མི་སྲིད་དེ། 
\b
\qc གླང་པོའི་རྩལ་གྱི་མདོ་ལས། གལ་ཏེ་ཆོས་རྣམས་རང་བཞིན་འགའ་ཡོད་ན། །རྒྱལ་བ་ཉན་ཐོས་བཅས་པས་དེ་མཁྱེན་འགྱུར། །ཐེར་ཟུག་ཆོས་རྣམས་མྱ་ངན་འདའ་མི་འགྱུར། །མཁས་རྣམས་ནམ་ཡང་སྤྲོས་པ་མེད་མི་འགྱུར། ཞེས་དང་། རྩ་ཤེ་ལས། །རང་བཞིན་གཞན་དུ་འགྱུར་བ་ནི། །ནམ་ཡང་འཐད་པ་མ་ཡིན་ནོ། །ཞེས་གསུངས། འདི་དག་གི་དོན་བསྡུ་ན། །མྱུ་གུ་ཆོས་ཅན། རང་བཞིན་གྱིས་སྐྱེ་བ་མེད་དེ། །ཡོད་པ་རང་བཞིན་གྱིས་གྲུབ་པ་མི་སྐྱེ། མེད་པ་རང་བཞིན་གྱིས་གྲུབ་པའང་མི་སྐྱེ་བའི་ཕྱིར། དཔེར་ན་མོ་གཤམ་གྱི་བུ་བཞིན། ཞེས་པའོ། །
\b
\qc དེ་ལྟར་ཡང་། སྟོང་ཉིད་བདུན་ཅུ་པ་ལས། །ཡོད་པ་ཡོ་ཕྱིར་སྐྱེ་མ་སེན། །མེད་པ་མེད་པའི་ཕྱིར་མ་ཡིན། །ཆོས་མི་མཐུན་ཕྱིར་ཡོད་མེད་མིན། །སྐྱེ་བ་མེད་ཕྱིར་གནས་འགག་མེད། །ཅེས་དང༌། འཇུག་པ་ལས། ཡོད་ན་སྐྱེད་བྱེད་ཅི་དགོས་སོགས་དང༌། ལམ་མ༠༠༠སྒྲོན་ལས། །ཡོད་པ་སྐྱེ་བ་རིགས་མིན་ཏེ། །ཞེས་སོགས་ཀྱིས་ཀྱང་དེ་ལྟར་ཡོད་མེད་སྐྱེ་འགོག་དང་མཐའ་བཞི་འགོག་པའི་རིགས་པ་ཅིག་ཆར་དུ་བསྟན་ཏོ།།ག
\b
\v 837 ཉིས་པ་ནི། དེ་ལྟར་སོགས་རྐང་པ་བཞིས་བསྟན། ཆོས་རྣམས་ལ་ཐོག་མར་སྐྱེ་བ་རང་བཞིན་གྱིས་མེད་པའི་ཚུལ་སྔར་བཤད་པ་དེ་ལྟར་མཐར་འགག་པ་རང་བཞིན་གྱིས་ཡོད་པ་མིན་ཞིང་སྐྱེ་འགག་ཅན་གྱི་དངོས་པོའང་རང་བཞིན་གྱིས་ཡོད་པ་མིན་ནོ། །དེས་ན་ཆོས་འགའ་ལ་ཡང་སྐྱེ་འགག་གནས་གསུམ་རང་བཞིན་གྱིས་ཡོད་པ་མིན་པ་དེ་ཡི་ཕྱིར། འགྲོ་བ་འདི་དག་ཐམས་ཅད་ནི་དུས་རྟག་ཏུ་རང་བཞིན་གྱིས་མ་སྐྱེས་པ་དང༌། མ་འགགས་པ་དང༌། གཟོད་མ་ནས་ཞི་བ་དང༌། རང་བཞིན་གྱིས་མྱ་ངན་ལས་འདས་པ་ཉིད་ཡིན་ནོ། །རྟག་ཏུ་ཞེས་པས་རེས་འག འ་བ་མ་ཡིན་པར་སྔ་ཕྱིའི་དུས་ཐམས་ཅད་དུ་རང་བཞིན་མེད་མཉམ་ཡིན་པར་བསྟན་ཏོ། །
\b
\qc དེ་ལྟར་ཡང་། ཡེ་ཤེས་སྣང་བརྒྱན་གྱི་མདོ་ལས། །རྟག་ཏུ་སྐྱེ་མེད་ཆོས་ནི་དེ་བཞིན་གཤེགས། །ཆོས་རྣམས་ཐམས་ཅད་བདེ་བར་གཤེགས་དང་འདྲ། །བྱིས་པའི་བློ་ཅན་མཚན་མར་འཛིན་པ་རྣམས། །འཇིག་རྟེན་ན་ནི་མེད་པའི་ཆོས་ལ་སྤྱོད། །ཅེས་དང༌།དཀོན་མཆོག་སྤྲིན་ལས་ཀྱང༌། །ཆོས་ཀྱི་འཁོར་ལོ་བསྐོར་བ་ན། །གཟོད་ནས་ཞི་ཞིང་མ་སྐྱེས་པ།རང་བཞིན་མྱ་ངན་འདས་པ་ཡི། །ཆོས་རྣམས་མགོན་པོ་ཁྱོད་ཀྱིས་བསྟན། །ཞེས་སོགས་གསུངས།
\b
\v 838 གསུམ་པ་ནི། འགྲོ་བ་སོགས་རྐང་པ་བཞིས་བསྟན། ལས་ཉོན་གྱི་དབང་གིས་སྲིད་པར་འཕྱན་པའི་འགྲོ་བ་རྣམས་ཀྱང་རྨི་ལམ་གྱི་སྣང་བ་ལྟ་བུ་སྟེ། སྣང་ཚོད་ལ་བྱ་བྱེད་མ་འདྲེས་པར་སོ་སོར་སྣང་ཞིང་གནས་ཚོད་ལ་རང་བཞིན་གྱིས་གྲུབ་པ་ཅུང་ཟད་ཀྱང་མེད་པའི་ཕྱིར་རོ། དེ་ལྟར་རྨི་ལམ་ལྟ་བུའི་ཆོས་རྣམས་རང་ངོས་ནས་ཚུགས་ཐུབ་པ་ལྟར་སྣང་ཡང་དེ་ཁོ་ན་ཉིད་ལ་དཔྱོད་པའི་རིགས་པས་དེ་རྣམ་ཀྱི་བཏགས་དོན་ཇི་ལྟར་ཡོད་རྣམ་པར་དཔྱད་ན་ཆུ་ཤིང་ལ་སྙིང་པོ་བཙལ་བ་དང་འདྲ་སྟེ་རང་བཞིན་གྱིས་གྲུབ་པའི་སྙིང་པོ་ཅུང་ཟད་ཀྱང་མི་རྙེད་པའི་ཕྱིར། 
\b
\qc དེར་མ་ཟད་སྲིད་པར་འཆིང་བྱེད་ཆགས་སོགས་ལས་གྲོལ་བའི་གནས་སྐབས་ཀྱི་མྱ་ངན་ལས་འདས་པ་དང༌། སྲིད་པར་ཀུན་ཏུ་སྦྱོར་བའི་ལས་ཉོན་གྱི་འཆིང་བ་དམ་པོས་འཁོར་བའི་བཙོན་རར་བསྔམས་པའི་གནས་སྐབས་ཀྱི་མྱ་ངན་ལས་མ་འདས་པ་འཁོར་བ་གཉིས་ཀའང་དེ་ཁོ་ན་ཉིད་དུ་ནི་ཁྱད་པར་མེད་དེ། སྲིད་ཞི་གཉིས་ཀ་རང་བཞིན་མེད་མཉམ་ཡིན་པའི་ཕྱིར་རོ། །
\b
\qc དེ་ལྟར་ཡང་། ཏིང་འཛིནརྒྱལ་པོ་ལས། སྲིད་པའི་འགྲོ་བ་རྨི་ལམ་ལྟ་བུ་སྟེ། །འདི་ལ་མི་སྐྱེ་སུ་ཡང་འཆི་བ་མེད། །སེམས་ཅན་མི་དང་སྲོག་ཀྱང་མི་རྙེད་དེ། །ཆོས་འདི་རྣམས་ནི་དབུ་བ་ཆུ་ཤིང་འདྲ། །ཞེས་དང༌། ཇི་ལྟར་ཆུ་ཤིང་རློན་པའི་སྡོང་པོ་ལ། །སྙིང་པོ་འདོད་ཕྱིར་སྐྱེས་བུས་དེ་གཤག་ཀྱང༌། །ནང་དང་ཕྱི་རོལ་ཀུན་ན་སྙིང་པོ་མེད། དང་།ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་གསུངས། 
\b
\qc སྲིད་ཞི་མཉམ་ཉིད་དུ་གྲུབ་པའི་ཚུལ་ཡང་། རྩ་ཤེ་ལས།འཁོར་བ་མྱ་ངན་འདས་པ་ལས། །ཁྱད་པར་ཅུང་ཟད་ཡོད་མ་ཡིན། །མྱ་ངན་འདས་པ་འཁོར་བ་ལས། །ཁྱད་པར་ཅུང་ཟད་ཡོད་མ་ཡིན། །མྱ་ངན་འདས་མཐའ་གང་ཡིན་པ། །དེ་ནི་འཁོར་བའི་མཐའ་ཡིན་ཏེ། །དེ་གཉིས་ཁྱད་པར་ཅུང་ཟད་ནི། །ཤིན་ཏུ་ཕྲ་བའང་ཡོད་མ་ཡིན། །ཞེས་གསུངས་སོ།། 
\b
\qc གསུམསྟོང་ཉིད་རྟོགས་པའི་ཤེས་རབ་བསྐྱེད་བ་ལ་འབད་བར་གདམས་པའི་སྒོ་ནས་དོན་བསྡུ་བ།གསུམ་པ་སྟོང་ཉིད་རྟོགས་པ་ལ་འབད་པར་གདམས་པའི་སྒོ་ནས་དོན་བསྡུ་བ་ལ་གསུམ། ཆོས་རྣམས་མཉམ་ཉིད་ནམ་མཁའ་ལྟ་བུར་བསྟན་ཏེ་དེ་རྟོགས་པ་ལ་འབད་པར་གདམས་པ། སྲིད་པའི་ཉེས་དམིགས་བསྟན་པའི་སྒོ་ནས་སྙིང་རྗེ་ཆེན་པོའི་དམིགས་པ་བསྟན་པ། ལྷག་བསམ་དང་འབྲེལ་བའི་སྒོ་ནས་སྙིང་རྗེ་ཆེན་པོའི་རྣམ་པའི་འཛིན་སྟངས་བསྟན་པའོ།། ཆོས་རྣམས་མཉམ་ཉིད་ནམ་མཁའ་ལྟ་བུར་བསྟན་ཏེ་རྟོགས་པ་ལ་འབད་བར་གདམས་པ།
\b
\v 839 དང་པོ་ནི། དེ་ལྟར་སྟོང་པའི་སོགས་རྐང་པ་བཅུ་བཞིས་བསྟན། སྔར་ཇི་སྐད་བཤད་པ་དེ་ལྟར་རང་བཞིན་གྱིས་སྟོང་པའི་དངོས་པོ་རྣམས་ལ་དེ་ཁོ་ན་ཉིད་ཀྱི་ངོས་ནས་གཞལ་ན་རྙེད་པ་ཐོབ་པ་ལ་དགའ་བ་ཅི་ཞིག་ཡོད། རྙེད་པ་མ་ཐོབ་པར་ཤོར་བ་ལའང་མི་དགའ་བ་ཅི་ཡོད། གང་ཟག་གང་གིས་བསྟོད་ཅིང་རིམ་གྲོ་བྱས་པ་ལ་དགའ་བར་བྱེད་པའམ། སྨད་དེ་ཡོངས་སུ་བརྙས་པར་བྱེད་པ་ལའང་མི་དགའ་བ་ཅི་ཞིག་ཡོད། ལུས་སེམས་ལ་བདེ་བ་བྱུང་བ་ལ་དགའ་བར་འགྱུར་བའམ། སྡུག་བསྔལ་བར་གྱུར་པ་ལ་མི་དགའ་བར་བྱེད་པའང་རྒྱུ་མཚན་གང་ལས་ཡིན། མི་སྙན་པ་བསྒྲགས་པས་ཡིད་མི་དགར་བྱེད་པ་ཅི་ཡོད། སྙན་པ་དང་གྲགས་པ་བྱུང་བས་དགར་ཡང་ཅི་ཞིག་ཡོད་དེ་མེད་དོ། །
\b
\v 840 དེལྟར་འཇིག་རྟེན་གྱི་ཆོས་བརྒྱད་ལས་རྙེད་སོགས་བཞི་བྱུང་བས་དགའ་བ་དང༌། མ་རྙེད་པ་སོགས་ཀྱིས་མི་དགའ་བ་མེད་པའི་རྒྱུ་མཚན་ཡང་། རང་བཞིན་གྱི་ངོས་ནས་གཞལ་ན་ཆོས་ཐམས་ཅད་མཉམ་པ་ཉིད་དུ་གནས་ཤིང་མཉམ་པ་ཉིད་ལ་བྱིས་པའི་སྐྱེ་བོ་ལ་སྣང་བ་ལྟར་དང་ཞེན་པ་ལྟར་གྱི་ཐོབ་ཤོར་སོགས་ཡདང་དགའ་མི་དགའ་སོགས་མི་མཉམ་པའི་གཉིས་ཆོས་གང་ཡང་མི་འཐད་པའི་ཕྱིར་རོ། །
\b
\qc འདི་དག་གིས་མཉམ་ཉིད་ཀྱི་དོན་རྟོགས་པའི་བྱེད་ལས་སུ་ཆོས་བརྒྱད་མགོ་སྙོམས་ཚུལ་བསྟན་ལ། སྔར་བཟོད་པའི་ལེའུར་རྙེད་སོགས་བཞིའི་ཉེས་དམིགས་སེམས་པ་དང་། དེ་ལས་ལྡོག་པ་བཞིའི་ཡོན་ཏན་བསམས་ཏེ་ཀུན་རྫོབ་ཀྱི་རྣམ་པ་ཅན་གྱི་སྒོ་ནས་ཆོས་བརྒྱད་མགོ་སྙོམས་ཚུལ་བསྟན་པ་ཡིན་ཞིང་། འདིར་དེ་ཁོ་ན་ཉིད་ཀྱི་རྣམ་པ་ཅན་གྱི་སྒོ་ནས་མགོ་སྙོམས་ཚུལ་བསྟན་པ་ཡིན་ནོ། །
\b
\qc གནས་ལུགས་སམ་དེ་ཁོ་ན་ཉིད་དུ་ནི་གྲུབ་མ་གྲུབ་དཔྱོད་བྱེད་ཀྱི་རིགས་པས་ཆོས་རྣམས་ཀྱི་བཏགས་དོན་བཙལ་ཏེ་དཔྱད་པར་བྱས་ན། སྲེད་པ་པོ་གང་ཟག་གང་ཞིག་སྲེད་ཅིང་། སྲེད་པ་སྐྱེ་བའི་ཡུལ་གང་ལ་སྲིད་དེ། སྲིད་པའི་འཁོར་གསུམ་རང་བཞིན་གྱིས་མ་གྲུབ་པའི་ཕྱིར།
\b
\v 841 སྔར་བཞིན་དེ་ཉིད་ལ་དཔྱོད་པའི་རིགས་པས་དཔྱད་ན། གསོན་པའི་འཇིག་རྟེན་ཏེ་འཇིག་ཚོགས་ཀྱི་ཕུང་པོ་གདགས་གཞིར་བཟུང་ནས་བཏགས་པའི་སྐྱེས་བུ་འདི་དང་། གང་ཟག་གང་ཞིག་འདིར་ནི་འཆི་བར་འགྱུར་ཏེ་འཆི་འཕོ་བྱེད་པའི་སྐྱེས་བུ་དང་། སྲིད་པ་ཕྱི་མ་འབྱུང་བར་འགྱུར་བ་གང་ཡིན་པའི་སྐྱེས་བུ་དང༌། སྲིད་པ་སྔ་མ་བྱུང་བར་གྱུར་པའི་སྐྱེས་བུའང་གང་ཞིག་ཡིན་ཏེ།
\b
\qc གསོན་པ་དང་འཆི་བའི་སྐྱེས་བུ་ཚེ་སྔ་ཕྱིའི་སྐྱེས་བུ་ཐམས་ཅད་ཀྱང་རང་བཞིན་གྱིས་མ་གྲུབ་པའི་ཕྱིར།ཕན་འདོགས་པའི་གཉེན་དང་ཡིད་གཅུགས་པའི་མཛའ་བཤེས་ཀྱང་གང་ཞིག་ཡིན་ཏེ། དེ་གཉིས་ཀྱང་རང་བཞིན་གྱིས་མ་གྲུབ་པའི་ཕྱིར། 
\b
\qc དེ་བས་ན་ཆོས་ཐམས་ཅད་མཉམ་པ་ཉིད་ནམ་མཁའ་དང་འདྲ་བར་ནི་གཞུང་རྩོམ་པ་པོ་ཞི་བའི་ལྷ་བདག་འདྲས་ཡོངས་སུ་བཟུང་བར་གྱིས་ཤིག་ཅེས་རྗེས་འཇུག་གི་སྐྱེ་བོ་ལ་གདམས་པ་སྟེ། སྟོང་ཉིད་རྟོགས་པའི་ལམ་འདི་ནི་སྲིད་རྩ་གཅོད་བྱེད་དང༌། ཐར་པ་དང་ཐམས་ཅད་མཁྱེན་པ་ཐོབ་བྱེད་ཀྱི་རྒྱུའི་གཙོ་བོ་ཡིན་པའི་ཕྱིར་རོ། །
\b
\v 842 ནམ་མཁའ་དང་འདྲ་ཚུལ་ཡང་ནམ་མཁའ་ཐོགས་པའི་རེག་བྱ་དང་བྲལ་བའི་ཆ་ནས་བཞག་པ་ལྟར། ཆོས་ཐམས་ཅད་ཀྱི་གནས་ལུགས་ཀྱང་རང་བཞིན་གྱིས་གྲུབ་པའི་དགག་བྱ་དང་བྲལ་བའི་ཆ་ནས་ཡིན་ལ། དེའང་ཚད་སྟོང་མ་ཡིན་གྱི་ཐ་སྙད་དུ་བྱ་བྱེད་ཐམས་ཅད་ཚད་གྲུབ་ཏུ་བཞག་ཆོག་པའི་སྣང་སྟོང་གཉིས་ཚོགས་ལ་སློབ་དགོས་པར་བསྟན་ཏོ།།
\b
\qc དེ་ལྟར་ཆོས་རྣམས་ཀྱི་མཚན་ཉིད་ནམ་མཁའི་དཔེས་བསྟན་པ་ཡང་། མདོ་ལས། ཕུང་པོ་དག་དང་སྐྱེ་མཆེད་ཁམས་རྣམས་ནི། །ནང་ཡང་སྟོང་ལ་ཕྱི་རོལ་སྟོང་པ་སྟེ། །ཐམས་ཅད་བདག་གིས་དབེན་ཞིང་གནས་མེད་ལ། །ཆོས་ཀྱི་མཚན་ཉིད་ནམ་མཁའི་ངོ་བོ་ཉིད། །ཅེས་དང་། གཞན་ཡང་། འཇིག་རྟེན་ནམ་མཁའི་མཚན་ཉིད་དེ། །ནམ་མཁའ་ལ་ཡང་མཚན་ཉིད་མེད། །དེ་ཕྱིར་དེ་ཡིས་དེ་རྟོགས་པས། འཇིག་རྟེན་ཆོས་ཀྱིས་མི་གོས་སོ། །ཞེས་སོགས་གསུངས། བདག་འདྲས་ཞེས་པའང་རྩོམ་པ་པོའི་ཁེངས་པ་སྐྱུང་བ་དང༌། གཙོ་བོར་སྟོང་ཉིད་མ་རྟོགས་པའི་སོ་སྐྱེ་རྣམས་ལ་གདམས་པ་ཡིན་ནོ།། 
\b
\qc སྲིད་པའི་ཉེས་དམིགས་བསྟན་པའི་སྒོ་ནས་སྙིང་རྗེ་ཆེན་པོའི་དམིགས་པ་བསྟན་པ།གཉིས་པ་ནི། བདག་ཉིད་སོགས་རྐང་པ་ཞེ་དྲུག་གིས་བསྟན། དེ་ལ་དང་པོ་འཇིག་རྟེན་ཚེ་འདིའི་ཉེས་དམིགས་ནི། མངོན་ཞེན་གྱི་འཆིང་བས་བཅིངས་ཤིང་ཚེ་འདིའི་སྣང་ཤས་ལ་ཆགས་ནས།ཚེ་འདིར་ཡང་བདག་ཉིད་འདོད་པ་བདེ་བར་འདོད་པ་རྣམས་ཀྱང་ནི་བདེ་བ་སྒྲུབ་པའི་ཐབས་མི་ཤེས་པས་འོང་བ་སྡུག་བསྔལ་ཁོ་ན་ལས་མ་འདས་ཏེ། རེས་འགའ་སྡང་བའི་དབང་གིས་དགྲ་དང་ལྷན་ཅིག་ཏུ་གཤེས་ཞིང་མཚངས་ནས་འབྲུ་བ་དང་བརྡེག་པ་སོགས་ཀྱིས་འཐབ་ཅིང་རྩོད་པ་དང་། རེས་ཆགས་པའི་དབང་གིས་གཉེན་དང་ལྷན་ཅིག་ཏུ་གླུ་གར་དང་རྩེད་འཇོ་སོགས་སྤྲོ་བའི་རྒྱུ་དག་གིས། 
\b
\v 843 རིམ་པར། ཡིད་རབ་ཏུ་འཁྲུགས་པ་དང༌། དགའ་ཞིང་མགུ་བར་བྱེད་པ་དང༌། འདོད་པ་ཐོག་ཏུ་མ་ཁེལ་བས་མྱ་ངན་དང༌། འདོད་པ་འོང་དུ་རེ་བས་འབད་རྩོལ་དང༌། མི་འདོད་པ་དགག་པ་དང་འདོད་པ་སྒྲུབ་པའི་ཆེད་དུ་གཞན་ལ་རྩོད་པ་དང༌། རང་གཞན་ཕན་ཚུན་འདོད་པའི་དབང་གིས་ལུས་གཅོད་པ་དང་འབིགས་པ་སོགས་ཀྱི་སྒོ་ནས་གསོད་པ་དང༌། །
\b
\qc བརྫུན་དང་བརྣབ་སེམས་སོགས་མདོར་ན་སྒོ་གསུམ་ཀ་ནས་སྡིག་པ་དང་སྡུག་བསྔལ་དུ་མ་ལ་མི་འཛེམ་པ་དག་གིས་ནི་ཇི་མི་སྙམ་དུ་ཁྱད་དུ་བསད་དེ། ཚེགས་ཆེན་པོ་དང་ཤ་ཐང་ཐང་གིས་བསྒྲུབས་པའི་ཟས་གོས་ཙམ་ལ་བརྟེན་ནས་ཚེ་ཐུང་འདི་ཙམ་གྱི་རིང་འཚོ་བར་བྱེད་པའི་ཚེ་འདི་པ་བ་རྣམས་མནོག་ཆུང་ལ་ཉེས་དམིགས་མང་བའི་སྲིད་པའི་ཕུན་ཚོགས་ཀྱི་བསླུ་བྲིད་ལ་ཆགས་ནས་ཚེ་དོན་མེད་པར་འདའ་བ་ལ་བསམས་ནས་མཁས་པ་དག་གིས་ཚེ་འདིའི་ཕུན་ཚོགས་ལ་ཆགས་པར་མི་བྱའོ།།
\b
\v 844 འཇིག་རྟེན་ཕྱི་མའི་ཉེས་དམིགས་ནི། རེས་བཤེས་གཉེན་དམ་པ་དང་མཇལ། དད་པ་དང་ཚུལ་ཁྲིམས་སོགས་བསོད་ནམས་ཀྱི་མཐུ་ལས། མཐོ་རིས་ཀྱི་ལྷ་དང་མི་ལྟ་བུའི་བདེ་འགྲོར་གློག་འགྱུ་བ་ཙམ་རེར་ཡངདང་ཡང་དུ་ཡར་འོངས་ཏེ། ཟག་བཅས་ཀྱི་འདོད་པའི་བདེ་བ་མང་པོ་ཀིམ་པའི་འབྲས་བུ་ལྟ་བུ་དང༌། སྤུ་གྲིའི་སོར་ཆགས་པའི་སྦྲང་རྩི་ལྟ་བུ་ལ་ངོམས་མེད་ཀྱི་ཚུལ་དུ་སྤྱད་སྤྱད་ནས།སྔོན་བསགས་པའི་དགེ་འབྲས་ཟད་པ་དང་། 
\b
\qc སྲོག་གི་དབང་པོ་འགགས་ཏེ་ཤི་ནས། འཕེན་བྱེད་སྡིག་པའི་ལས་ཀྱིས་ཡང་སྔར་ནས་རང་གི་སྡོད་པའི་ཡུལ་ལྟ་བུ་ངན་སོང་གི་གནས་སུ་མར་ཁྲིད་དེ། དེར་༠༠སྡུག་བསྔལ་བ་ནི་ཚ་བ། རྩུབ་པ། ཡིད་དུ་མི་འོང་བ། ཡུན་རིང་བ་ཤིན་ཏུ་མི་བཟད་པ་མྱོང་བའི་གནས་རྣམས་སུ་ལྟུང་བར་འགྱུར་བས་ན། མཐོ་རིས་ཀྱི་འགྱུར་བ་དང་། ངན་འགྲོའི་ཉེས་དམིགས་བསམ་པར་བྱའོ། །
\b
\v 845 སྲིད་པ་སྤྱིའི་ཉེས་དམིགས་ནི། སྲིད་པ་ཡི་གནས་དེ་ན་ནི་རྒྱུ་སྡིག་པ་མི་དགེ་བ་གསོག་པ་གྲངས་མང་བས། འབྲས་བུ་ལོག་པར་ལྟུང་བའི་ངན་སོང་གི་གཡང་ས་ཤིན་ཏུ་མང་ལ། སྲིད་པ་དེར་ནི་སྡུག་བསྔལ་ལས་གྲོལ་བའི་ཐབས་དེ་ཁོ་ན་ཉིད་ཁོང་དུ་ཆུད་པ་མིན་པར་ཕྱིན་ཅི་ལོག་གི་བདེན་ཞེན་གྱི་ཞགས་པས་བཅིངས་པ་འདི་འདྲ་བའི་སྐབས་དེར་ཡང་། སྲིད་པའི་རྩ་བ་བདག་ཏུ་འཛིན་པ་ཉིད་ནི། ཞི་བ་འཐོབ་བྱེད་ཀྱི་ལམ་བདག་མེད་རྟོགས་པའི་ཤེས་རབ་དང་ཕན་ཚུན་དངོས་སུ་འགལ་བས་ན། བདེན་འཛིན་གྱིས་བཅིངས་པའི་སྐབས་ཀྱི་སྲིད་པ་འདི་ན་དེ་ཁོ་ན་ཉིད་ཁོང་དུ་ཆུད་པ་འདི་འདྲ་བ་མེད་ལ།
\b
\v 846 སྲིད་པ་དེར་ཡང་མཚུངས་པའི་དཔེ་གཞན་མེད་པའི་མི་བཟད་པའི་སྡུག་བསྔལ་གྱི་རྒྱ་མཚོ་ཕྱོགས་དང་དུས་ཀྱི་མཐའ་ལས་འདས་པ་མི་འདོད་བཞིན་ཉམས་སུ་མྱོང་བར་འགྱུར་རོ།། བདེ་འགྲོར་སྐྱེས་ཀྱང་ཆོས་སྒྲུབ་པ་དཀའ་ཞིང་དཀོན་པར་བསྟན་པ་ནི། སྲིད་པ་དེར་ནི་རེས་འགའ་བདེ་འགྲོར་སྐྱེས་ཀྱང་དེ་ལྟར་གྱི་དགེ་བ་སྒྲུབ་པ་ལ་བློའི་ནུས་པ་སྟོབས་ཆུང་ཞིང་། དགེ་བ་སྒྲུབ་པའི་རྟེན་ཁྱད་པར་བ་ཐོབ་པའི་སྐབས་དེར་ནི་ཚེ་ཡང་ཐུང་བ་ཉིད་ཀྱིས་ཆོས་སྒྲུབ་པའི་ལོང་མེད་པ་དང༌།
\b
\v 847 ཚེ་ཐུང་ཅུང་ཟད་འཚོ་བའི་སྐབས་དེར་ཡང་ཡུན་རིང་པོར་སྡོད་དུ་རེ་བའི་རྟག་འཛིན་གྱི་དབང་གིས་གསོན་པའི་ཐབས་ལོངས་སྤྱོད་གསོག་སྲུང་སྤེལ་བ་དང་ཁྲུས་དང་བཀུ་མཉེ་སོགས་ལུས་ཀྱི་རིམ་གྲོ་དང་།ནད་མེད་ཀྱི་རྒྱུ་སྨན་བསྟེན་པ་སོགས་ཀྱི་བྱེད་པས་ཚེ་འདའ་བ་དང༌། རེས་འགའ་བཀྲེས་པ་དང༌། །ངལ་བ་དང༌། གཉིད་དང་། ཕྱི་ནང་གི་རྐྱེན་སྣ་ཚོགས་པའི་ཉེ་བར་འཚེ་བ་དང་། དེ་བཞིན་དུ་རེས་འགའ་བྱིས་དང་སྡིག་གྲོགས་དང་འགྲོགས་པ་སོགས་ཁ་ན་མ་ཐོ་བའི་ཕྱོགས་དང་འབྲེལ་བའི་བྱ་བྱེད་དང་དོན་མེད་པའི་འཕྲལ་རྐྱེན་སྣ་ཚོགས་ཀྱིས་གཡེངས་ཏེ།
\b
\v 848 དལ་བའི་རྟེན་ལ་སྙིང་པོ་ལེན་པའི་ཐབས་ཆོས་སྒྲུབ་ལོང་མེད་པར་ཚེ་ནི་དོན་མེད་དུ་མྱུར་བར་འདའ་བ་ཡི་སྒོ་ནས་འཇིག་པར་འགྱུར་ཞིང་སྲིད་པ་ལས་འདའ་བའི་རྒྱུ་ཟབ་མོ་རྟེན་འབྱུང་གི་དེ་ཁོ་ན་ཉིད་ལ་དཔྱོད་པའི་རྣམ་དཔྱོད་ཤིན་ཏུ་རྙེད་པར་དཀའ་བས་ན་ལམ་བཟང་སྒྲུབ་པའི་རྟེན་ཐོབ་ཚེ་སྲིད་རྩ་གཅོད་པའི་ཐབས་དེ་ཁོ་ན་ཉིད་ཀྱི་དོན་ལ་མོས་པ་བརྟན་པོ་བསྐྱེད་དེ་དེ་རྟོགས་པའི་རྒྱུར་གྱུར་པ་དབུ་མའི་གཞུང་ལ་ཐོས་བསམ་སྒོམ་གསུམ་བྱེད་པ་ལ་བརྩོན་པར་བྱ་དགོས་ཏེ། ཟབ་མོའི་དོན་ལ་བློ་ཁ་ཕྱོགས་པ་དང་དོན་འགྱུར་གྱི་ཐེ་ཚོམ་ཙམ་སྐྱེས་པས་ཀྱང་སྲིད་པའི་རྩ་བ་ཧྲུལ་པོར་བྱེད་པར་གསུངས་པའི་ཕྱིར་རོ།།
\b
\v 849 བདེ་འགྲོ་ཐོབ་ཀྱང་སྲིད་པ་བཟློག་དཀའ་བར་བསྟན་པ་ནི། བདེ་འགྲོ་ཐོབ་པའི་སྐབས་དེར་ཡང་བདེན་པར་འཛིན་པའི་མངོན་ཞེན་དང་འདུ་འཛི་ལ་སོགས་པའི་རྣམ་གཡེང་གཉིས་པོ་ཐོག་མེད་ནས་གོམས་པས་ན། སྲིད་པའི་རྒྱུན་དང་། སེམས་རྒྱུད་ངན་པར་གོམས་པའི་བག་ཆགས་ཀྱི་ཤུགས་ཆུ་ཀླུང་དྲག་པོའི་རྒྱུན་ལྟ་བུ་འཕྲལ་དུ་ཟློག་པའི་ཐབས་ནི་ག་ལ་ཡོད་དེ། དེ་ཟློག་པའི་མཐུན་རྐྱེན་དཀོན་ཞིང་འགལ་རྐྱེན་མང་བའི་ཕྱིར་དང་། 
\b
\qc དེ་ཟློག་པའི་ཐབས་དགེ་ཆོས་ཅུང་ཟད་རེ་སྒྲུབ་པའི་སྐབས་དེར་ཡང་། དེ་ལས་ཕྱིར་བཟློག་སྟེ་མི་དགེ་བའི་ཕྱོགས་ལ་གཞོལ་ཏེ་ངན་སོང་ཆེན་པོར་ནི་ལྟུང་བར་བྱ་བའི་ཕྱིར་དུ་ལྷ་བུའི་བདུད་ལ་སོགས་པ་བདུད་བང་བདུད་ཀྱི་རིས་སུ་གཏོགས་པ་རྣམས་ཀྱིས་ནི་ཐབས་སྣ་ཚོགས་པའི་སྒོ་ནས་བརྩོན་པར་བྱེད་པས་ན་ཆོས་སྒྲུབ་པ་ལ་འགལ་རྐྱེན་མང་ཞིང་དེ་དག་བཟློག་དཀའ་བ་དང༌། 
\b
\qc དེར་ནི་ལོག་པའི་བཤེས་གཉེན་དང་འཕྲད་པ་སོགས་ཀྱི་རྐྱེན་ལས་རྟག་ཆད་ཀྱི་ལྟ་བ་སོགས་ལོག་པའི་ལམ་མང་ཞིང༌། ཡང་དག་པའི་ལམ་དང་འཕྲད་ཀྱང་ངེས་ཤེས་མི་སྐྱེ་བས་ཐེ་ཚོམ་ལས་ཀྱང་བརྒལ་དཀའ་སྟེ། ཐེ་ཚོམ་གཅོད་པའི་ཕྱི་ནང་གི་རྐྱེན་མཁས་པའི་མགོན་གྱིས་རྗེས་སུ་བཟུང་བ། རྣམ་དཔྱོད་ཀྱི་ཤེས་རབ་ཆེ་བ། གསུང་རབ་ལ་ཐོས་སོགས་ཀྱིས་འཇུག་པ་སོགས་རྙེད་དཀའ་བའི་ཕྱིར་དང༌། ཚེ་འདིར་རྟེན་བཟང་ཐོབ། བཤེས་གཉེན་དམ་པ་དང་འཕྲད། ཆོས་དང་མཇལ་བའི་དུས་སུ་ཡང་དག་པའི་ལམ་གྱི་སྣེ་ཟིན་པ་ཞིག་མ་བྱུང་བར་དོན་མེད་ཡལ་བར་ཤོར་ན།
\b
\v 850 སླར་ཡང་མི་ཁོམ་པའི་གནས་བརྒྱད་ལས་ཐར་བའི་དལ་བ་རྙེད་དཀའ་ཞིང༌། སངས་རྒྱས་འཇིག་རྟེན་དུ་འབྱུང་བ་སོགས་ཀྱི་འབྱོར་པ་རྙེད་པའང་ཤིན་ཏུ་དཀའ་ལ། དེ་ལྟར་མཐུན་རྐྱེན་ཚང་བ་ཞིག་མ་རྙེད་ན་ལྟ་ཅི། མཐུན་རྐྱེན་ཚང་བའི་རྟེན་རེ་རྙེད་ནའང་བག་ཡོད་པའི་སྒོ་ནས་ལེགས་པར་འབད་དེ་བསྟན་པའི་སྙིང་པོ་སྤྲོས་བྲལ་རྟོགས་པའི་ལམ་ཟབ་མོ་རྒྱུད་ལ་སྐྱེད་ཐུབ་པ་ཞིག་མ་བྱུང་ན་ཉོན་མོངས་པའི་ཆུ་བོ་དྲག་པོའི་ཤུགས་བཟློག་པ་དང་སྲིད་པའི་རྩ་བ་དྲུང་ནས་དབྱུང་ཞིང་སྤང་བ་ནི་ཤིན་ཏུ་དཀའ་སྟེ། དེ་ཟློག་བྱེད་དང་སྤོང་བྱེད་ཀྱི་གཉེན་པོ་གཞན་མེད་པའི་ཕྱིར། དེ་མ་སྤངས་ན། །ཨེ་མ་སྲིད་པའི་སྡུག་བསྔལ་ཆུའི་གཉེར་མ་ལྟ་བུ་གཅིག་རྗེས་སུ་གཅིག་འབྲེལ་ཏེ་བརྒྱུད་པར་འགྱུར་ཏེ་ལས་ཉོན་གྱི་དབང་གིས་འགྲོ་བརྒྱུད་ལྔའི་གནས་སུ་བུམ་ནང་གི་བུང་བ་བཞིན་དུ་འཁོར་ཏེ་ཐར་དཀའ་བའི་ཚུལ་ལ་བསམས་ཏེ་སྲིད་པའི་ཉེས་དམིགས་སེམས་པ་ལ་འབད་པར་བྱའོ།།
\b
\v 851 ད་ནི་རང་གཞན་སྲིད་པའི་སྡུག་བསྔལ་གྱིས་མནར་ཚུལ་ཤེས་ཏེ་མྱ་ངན་བྱ་འོས་པར་བསྟན་པ་ནི། དེ་ལྟར་བྱིས་པ་རྣམས་སྲིད་པར་འཕྱིན་ཏེ་ཤིན་ཏུ་སྡུག་བསྔལ་ཡང་སྡུག་བསྔལ་ལ་བདེ་བར་རློམ་ནས་རང་ཉིད་མ་སྡུག་བསྔལ་གྱིས་གདུང་ཚུལ་ཙམ་ཡང་མི་མཐོང་བའི་གླུ་པོ་གང་ཡིན་པ་སྡུག་བསྔལ་གྱི་ཆུ་བོར་བྱིང་ཞིང་གནས་པ་འདི་དག་དམིགས་ཡུལ་དུ་བྱས་ཏེ། ཀྱི་ཧུད་ཅེས་རྗེས་སུ་བརྩེ་བའི་ཤུགས་ཀྱིས་མྱ་ངན་བྱ་བར་འོས་ཏེ།
\b
\v 852 དཔེརན་ལོག་པའི་བཤེས་གཉེན་གྱིས་བསླུས་པའི་ཕྱི་རོལ་པ་འགའ་ཞིག་འཇུག་ངོགས་སུ་ཞུག ས་ནས་ཡང་ཡང་ཁྲུས་བྱས་ཏེ། དེ་ནས་ཡང་ཡང་མེར་འཇུག་པ་དེ་ལྟར་དཀའ་ཐུབ་ཀྱིས་གདུངས་ནས་ཤིན་ཏུ་སྡུག་བསྡུལ་པར་གནས་ཀྱང་དེ་ལྟ་བུའི་བརྟུལ་ཞུག ས་དེ་བདག་ཉིད་བདེ་འགྲོ་དང་ཐར་པའི་རྒྱུར་རློམ་པ་བཞིན་ནོ། །་
\b
\v 853 དེ་ལྟར་བྱིས་པ་དག་རྒ་ན་དང་འཆི་བ་སོགས་ལས་མ་ཐར་ཡང་། རྒ་ཤི་མེད་པའི་གནསདགྲ་བཅོམ་པའི་གོ་འཕང་ཐོབ་ནས་ཡོད་པ་ལྟ་བུའམ། རྒ་བ་དང་འཆི་བ་འོང་མི་དགོས་པ་བཞིན་དུ་བདེ་བར་བག་བརྐྱང་སྟེ་སོས་དལ་གྱི་ངང་ལ་ཟས་ཟ་བ་དང༌། གཉིད་ལོག་པ་དང༌། བྲེ་མོའི་གཏམ་སྨྲ་བ་སོགས་ལེ་ལོ་དང་བག་མེད་ཀྱི་སྤྱོད་པས་ཅི་བདེར་གནས་པ་རྣམས་ལ། དང་པོ་ཉིད་དུ་སྟེ་ད་དུང་མི་འཆི་སྙམ་པའམ། འཆི་བ་འོང་སྙམ་མེད་པའི་སྐབས་ཆེས་སྔ་བ་དེར་གློ་བུར་ཉིད་དུ་བཟློག་ཏུ་མེད་ལ་བཅོས་སུ་མེད་པའི་འཆི་བདག་བརྩེ་བ་མེད་པ་དེས་སྲོག་འཕྲོག་ནས་བསད་པར་བྱས་ནས། ངན་སོང་དུ་ལྟུང་བ་ཡི་སྡུག་བསྔལ་མི་བཟད་པ་ཐོག་བབས་ཀྱི་ཚུལ་དུ་འོང་བར་ངེས་སོ། །དེ་ལྟ་བུའི་ཚུལ་ལ་དམིག ས་ཏེ་སྙིང་རྗེ་དང་འཆི་བ་དྲན་པ་བསྒོམ་རིག ས་པར་བསྟན་ཏོ།།
\b
\v 854 ལྷག་བསམ་དང་འབྲེལ་བའི་སྒོ་ནས་སྙིང་རྗེ་ཆེན་པོའི་རྣམ་པ་འཛིན་སྟངས་བསྟན་པ།གསུམ་པ་ནི། དེ་ལྟར་སོགས་རྐང་པ་བརྒྱད་ཀྱིས་བསྟན་པ་ནི། སྔར་བཤད་པ་དེ་ལྟར་ངན་སོང་གསུམ་གྱི་སྡུག་བསྔལ་གྱི་མེས་གདུངས་པའི་སེམས་ཅན་རྣམས་དམིགས་ཡུལ་དུ་བྱས་ལ། སྦྱིན་སོགས་རྒྱལ་སྲས་ཀྱི་སྤྱོད་པ་ལ་བསླབས་པའི་བསོད་ནམས་དཔག་ཏུ་མེད་པའི་སྤྲིན་ཆེན་པོ་ལས་ལེགས་པར་བྱུང་བའི་ཟས་དང་གོས་དང་སྨན་དང་གནས་མལ་ལ་སོགས་པ་རང་གི་བདེ་བའི་ཚོག ས་ཆས་སམ་ཡོ་བྱད་དུ་མའི་ཚོགས་ཀྱི་ཆར་གྱིས་སྡུག་བསྔལ་གྱི་མེ་དེ་དག་ཞི་བར་བྱས་ནས་མཐོ་རིས་ཀྱི་དཔལ་ཕུན་སུམ་ཚོགས་པ་ལ་འགོད་པར་བྱེད་པར་བདག་ཉིད་ནམ་ཞིག་ཏུ་འགྱུར་སྙམ་དུ་གཞན་དོན་ཁུར་ཁྱེར་གྱི་སྙིང་རྗེ་ཆེན་པོ་བསྒོམ་པ་དང༌།
\b
\v 855 ཡང་བདག་གིས་ནམ་ཞིག་གི་ཚེ་རྟེན་འབྱུང་གི་ཆོས་ཐམས་ཅད་བདེན་མེད་དུ་ངེས་ནུས་པའི་ཤེས་རབ་ཀྱི་སྒོ་ནས་གང་ལའང་འཁོར་གསུམ་དམིགས་པ་མེད་པའི་ཚུལ་དུ་རྟོགས་པའི་ཡེ་ཤེས་ཀྱི་ཚོགས་དང༌། དེའི་མཐུ་ལས་གཞན་དོན་དང་ཐབས་ཀྱི་ཆ་ལ་གུས་ཤིང་སྤྲོ་བ་དང་བཅས་པས་རྒྱ་ཆེ་བ་བསོད་ནམས་ཀྱི་ཚོགས་དཔག་ཏུ་མེད་པ་བསགས་ཏེ། གཞན་དོན་འགྲུབ་པའི་རྒྱུ་ཚོགས་གཉིས་ཉམས་ལེན་དང་ལྡན་པའི་སྒོ་ནསབདིན་འཛིན་གྱི་དམིགས་པས་བཅིངས་ཏེ་སྲིད་པའི་གནས་སུ་ཉམ་ཐག་ཅིང་ཕུང་བར་གྱུར་པའི་སེམས་ཅན་རྣམས་ལ། སྲིད་པའི་སྡུག་བསྔལ་ལས་གྲོལ་ཏེ་ཞི་བ་མྱ་ངན་ལས་འདས་པ་ཐོབ་བྱེད་ཀྱི་སྒོ་གཅིག་པུ་ཟབ་མོ་སྟོང་པ་ཉིད་ཀྱི་དོན་ནི་སྟོན་པར་འགྱུར་སྙམ་དུ་གཞན་དོན་ཁུར་དུ་ཁྱེར་བའི་སྙིང་རྗེ་ཆེན་པོ་བསྒོམ་པར་བྱའོ། །
\b
\qc དེ་ལྟར་རྒྱལ་སྲས་སེམས་དཔའ་ཆེན་པོ་དག་གི་ཐུགས་རྒྱུད་ལ་སྟོང་ཉིད་རྟོགས་པའི་ལྟ་བ་ཟབ་མོ་འཁྲུངས་པའི་བྱེད་ལས་སུ་རང་ཉིད་ཀྱིས་ཆོས་བརྒྱད་མགོ་སྙོམས་པ་དང༌།གཞན་སྡུག་བསྔལ་གྱིས་མནར་བ་རྣམས་དམིགས་ཡུལ་དུ་མཛད་ནས་དམིགས་པ་མེད་པའི་སྙིང་རྗེ་ཆེན་པོའི་ཤུགས་ངང་གིས་འབྱུང་ཚུལ་བཤད་མ་ཐག་པ་ལྟར་ཡིན་ལ། དེ་ལྟར་དུ་རང་ཅག་ལས་དང་པོ་པ་དག་ལ་ཡང་སྟོང་ཉིད་སྙིང་རྗེ་ཟུང་འཇུག་གི་ལམ་ལ་སློབ་དགོས་པར་གདམས་པའང་ཡིན་པས་ན། རྒྱལ་སྲས་འཕགས་པ་དག་གི་རྣམ་པར་ཐར་པ་བསམ་གྱིས་མི་ཁྱབ་ཅིང་ངོ་མཚར་རྨད་དུ་བྱུང་བ་ལ་བསླབས་ཏེ་རང་གཞན་གྱི་ོན་གཉིས་ལྷུན་གྱིས་གྲུབ་པ་ཞིག་བྱུང་ན་གཞུང་འདིའི་ཉིང་དགོས་བླ་ན་མེད་པ་དེ་ཉིད་གྲུབ་པ་ལགས་སོ། །
\q
\b
\q1 འདིར་སྨྲས་པ། །རྒྱལ་དང་ཤིང་རྟ་ཆེན་པོའི་དགོངས་པ་བཞིན། །
\q1 རྒྱལ་སྲས་སེམས་དཔའ་རྣམས་ཀྱིས་ལེགས་བཀྲལ་པའི། །
\q1 གཞུང་ལ་བརྟེན་ནས་དང་པོའི་ལས་ཅན་གྱི། །
\q1 ཆེད་དུ་གོ་སླའི་ངག་གིས་འདི་ཉིད་བཤད། །
\q
\b
\q1 འོན་ཏེ་རྟོགས་དཀའི་གཞུང་དོན་ཟབ་ཅིང་བརླིང༌། །
\q1 བདག་ཉིད་སྦྱངས་པ་ཆུང་ཞིང་བློ་གྲོས་ཞན། །
\q1 དེ་ཕྱིར་བྱིས་བློའི་དྲི་མས་བསླད་པ་གང་། །
\q1 ཆོས་ཀྱི་སྤྱན་ལྡན་རྣམས་ལ་སྙིང་ནས་འཆགས། །
\q
\b
\q1 བསམ་པའི་སྟོབས་ལས་བྱུང་བའི་ལེགས་བྱས་ཆ། །
\q1 ཅུང་ཟད་མཆིས་པ་སྲིད་ན་དེ་མཐུ་ལས། །
\q1 འགྲོ་ཀུན་ཟབ་མོའི་ལམ་བཟང་འདིར་ཞུགས་ཏེ། །
\q1 རྒྱལ་བའི་དམ་ཆོས་མ་ལུས་འཛིན་ནུས་ཤོག །
\q
\b
\q1 བདག་ཀྱང་སྐྱེ་བའི་ཕྲེང་བར་རྟེན་བཟང་ཐོབ། །
\q1 གཏིང་དཔག་དཀའ་བའི་ཤེར་ཕྱིན་ཟབ་མོའི་དོན། །
\q1 གཟུང་ཕྱིར་ལུས་དང་སྲོག་ཀྱང་གཏོང་ནུས་པ། །
\q1 རྒྱལ་སྲས་རྟག་ཏུ་ངུ་དང་མཚུངས་པར་ཤོག །
\q
\b
\q1 ལུང་རྟོགས་བསྟན་པའི་ཉི་མ་ཆེས་ཆེར་གསལ། །
\q1 ལུང་རྟོགས་བསྟན་འཛིན་མཆོག་རྣམས་མཛད་ཕྲིན་རྒྱས། །
\q1 ལུང་རྟོགས་ནོར་བུའི་མཛོད་འཆང་དགེ་འདུན་འཕེལ། །
\q1 ལུང་རྟོགས་བཤད་སྒྲུབ་དར་བའི་བཀྲ་ཤིས་ཤོག ། 
\b
\qc མཇུག་གི་དོན། ཅེས་པ་འདི་ནི་དགེ་བའི་བཤེས་གཉེན་དམ་པ་ལུང་རྟོགས་བསྟན་པའི་ཉི་མས་སྔ་ཕྱི་ལན་དུ་མར་ཡང་ཡང་བསྐུལ་བ་དང་། གཞན་ཡང་རྣམ་དཔྱོད་དང་ལྡན་ཞིང་ཆོས་དོན་གཉེར་བའི་དམ་པ་འགས་ཀྱང་བྲིས་ཤིག་ཅེས་ཕེབས་པ་ལྟར་སྤྱོད་འཇུག་དར་ཊིཀ་ཤེར་ལེའི་སྐབས་དང༌། དེའི་ཟིན་བྲིས་ཆེ་ཆུང༌། །དེ་དག་དང་བཤད་ཚུལ་མཐུན་པའི་དམ་པ་སྔ་ཕྱིའི་གསུང་སྒྲོས་རྣམས་ལས་ཀྱང་ཉེ་བར་བཏུས་ཏེ་གཞུང་ལུགས་སྨྲ་བ་ལ་ཞུགས་པར་རློམ་པ་ཐུབ་བསྟན་ཆོས་ཀྱི་གྲགས་པས་རང་དང་སྐལ་མཉམ་བློ་ཆུང་འགའ་ལ་ཕན་པའི་བསམ་པས་སྨྲས་པ་དགེ་ལེགས་སུ་གྱུར་ཅིག །
\q
\b
\q1 འཇམ་དཔལ་སྙིང་པོའི་རྣམ་དཔྱོད་ལས་བྱུང་བཞིན། །
\q1 ཟབ་མོ་སྟོང་དང་རྟེན་འབྱུང་ལེགས་བཤད་སྤར། །
\q1 ལུང་རྟོགས་བསྟན་འཛིན་དགྱེས་བ་བསྒྲུབ་ཕྱིར་དུ། །
\q1 ཚེ་དབང་དགེ་ལེགས་དད་འབྱོར་མཛོད་ལས་བྱུང༌། །
\b
\qc ཞེས་སྡེ་དགེ་རྫོང་གསར་བཀྲ་ཤིས་ལྷ་རྩེར་ཆོས་ཀྱི་མ་མོ་གསར་དུ་སྣང་བའི་ཚེ་ངེས་པར་བརྗོད་པའོ།། །།	