\c 7
\b
\s སྤྱོད་འཇུག་ལེའུ་བདུན་པ།
\v 426 ས་བཅད་གསུམ་པ། བྱང་ཆུབ་ཀྱི་སེམས་མི་ཉམས་པར་གོང་ནས་གོང་དུ་སྤེལ་བ་ལ་ལེའུ་གསུམ། གསུམ་པ་བྱང་ཆུབ་ཀྱི་སེམས་མི་ཉམས་པར་གོང་ནས་གོང་དུ་སྤེལ་བ་ལ་གསུམ། བརྩོན་འགྲུས་ཀྱི་ལེའུ། བསམ་གཏན་གྱི་ལེའུ། ཤེས་རབ་ཀྱི་ལེའུའོ།།དང་པོ་བརྩོན་འགྲུས་ཀྱི་ལེའུ་ལ་གཉིས། ལེའུའི་གཞུང་། ལེའུའི་མཚན་ནོ། །དང་པོ། ལེའུ་བདུན་པ་བརྩོན་འགྲུས་ཀྱི་ལེའུའི་གཞུང་དོན། དང་པོ་ལ་གཉིས། བརྩོན་འགྲུས་རྩོམ་དགོས་པའི་རྒྱུ་མཚན་མདོར་བསྟན་པ། བརྩོན་འགྲུས་ཇི་ལྟར་རྩོམ་ཚུལ་རྒྱས་པར་བཤད་པའོ།། 
\b
\qc གཅིག བརྩོན་འགྲུས་རྩོམ་དགོས་པའི་རྒྱུ་མཚན་མདོར་བསྟན་པ། དང་པོ་ནི། དེ་ལྟར་བཟོད་པས་སོགས་ཏེ། གོང་དུ་བཤད་པ་དེ་ལྟར་གཞན་གྱིས་གནོད་པ་དང་དཀའ་སྤྱད་རྒྱུ་ཆེན་པོ་ལ་བཟོད་པ་དང་ལྡན་པས་བྱང་ཆུབ་མྱུར་དུ་སྒྲུབ་པའི་ཕྱིར་དུ་བརྩོན་འགྲུས་བརྩམ་པར་བྱ་དགོས་སོ་ཞེས་མཚམས་སྦྱར་ནས་བརྩོན་འགྲུས་རྩོམ་པར་བསྐུལ་བ་སྟེ། དེ་ཡང་བཟོད་པ་མེད་ན་ཐོས་སོགས་ལ་བརྩོན་འགྲུས་བརྩམས་ནས་འཇུག་མི་ནུས་པའམ་ཞུགས་ཀྱང་ཆུད་འཛའ་བར་འགྱུར་བའི་ཕྱིར་ཏེ། བསླབ་བཏུས་སུ། བཟོད་བྱ་ཐོས་པ་བཙལ་བར་བྱ། ཞེས་གསུངས་པ་ལྟར་རོ།།
\b
\qc འོ་ན་བཟོད་པས་ཆོག་གི་བརྩོན་འགྲུས་རྩོམ་ཅི་དགོས་ཤེ་ན། དགོས་པའི་རྒྱུ་མཚན་འདི་ལྟར་རྒྱལ་སྲས་ཀྱི་སྤྱོད་པ་རྣམས་ལ་སྤྲོ་བས་འཇུག་པའི་བརྩོན་འགྲུས་དང་ལྡན་པ་དེ་ལ་འབྲས་བུ་བྱང་ཆུབ་ཆེན་པོ་གནས་པའམ་འབྱུང་སྟེ། བརྩོན་འགྲུས་ནི་ཚོགས་གཉིས་ཀྱི་རྒྱུ་ཡིན་ལ་ཚོགས་གཉིས་ནི་བྱང་ཆུབ་ཆེན་པོ་འགྲུབ་བྱེད་ཀྱི་རྒྱུ་ཡིན་པས་སོ། །
\b
\qc དེ་ནི་དཔེར་ན་སྐྱོད་པར་བྱེད་པའི་བྱེད་ལས་ཅན་གྱི་རླུང་མེད་ན་མར་མེ་དང་ཤིང་ལོ་སོགས་གཡོ་བ་མེད་ཅིང་རྐང་ལག་བརྐྱང་བསྐུམ་སོགས་ཀྱི་གཡོ་བའང་མེད་པ་བཞིན་དུ་དགེ་ཆོས་སྤྱི་དང་ཁྱད་པར་བྱང་ཆུབ་ཆེན་པོ་སྐྱེད་བྱེད་ཀྱི་རྒྱུར་གྱུར་པའི་བསོད་ནམས་ཀྱི་ཚོགས་དང་དེས་མཚོན་པའི་ཡེ་ཤེས་ཀྱི་ཚོགས་ཏེ་ཚོགས་གཉིས་ཀྱང་བརྩོན་འགྲུས་མེད་ན་མི་འབྱུང་སྟེ་བརྩོན་འགྲུས་ནི་དགེ་བའི་ས་ཆེན་པོ་པ་ཡིན་པའི་ཕྱིར་རོ། །
\b
\qc དགེ་བ་ལ་སྤྲོ་བཞིན་དུ་འཇུག་པའི་བརྩོན་འགྲུས་ལ་བརྟེན་ནས་རྒྱུ་ཚོགས་གཉིས་བསགས་པ་ལས་འབྲས་བུ་བྱང་ཆུབ་ཆེན་པོ་འབྱུང་སྟེ། དབུ་མ་ལ་འཇུག་པ་ལས། ཡོན་ཏན་མ་ལུས་བརྩོན་འགྲུས་རྗེས་འགྲོ་ཞིང༌། །བསོད་ནམས་བློ་གྲོས་ཚོགས་ནི་གཉིས་ཀྱི་རྒྱུ། །ཞེས་གསུངས་ཤིང༌། མདོ་ལས་ཀྱང༌། བློ་གྲོས་རྒྱ་མཚོ་བརྩོན་འགྲུས་བརྩམས་པ་ལས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དཀའ་བ་མ་ཡིན་ནོ། །
\b
\qc དེ་ཅིའི་ཕྱིར་ཞེ་ན། གང་ལ་བརྩོན་འགྲུས་ཡོད་པ་དེ་ལ་བྱང་ཆུབ་ཡོད་ཀྱི་ལེ་ལོ་ཅན་རྣམས་ལ་ནི་བྱང་ཆུབ་ཤིན་ཏུ་རིང་ངོ་ཞེས་སོགས་དང༌། སྡུད་པར་ཡང་། །བརྩོན་འགྲུས་ཀྱིས་ནི་དཀར་པོའི་ཡོན་ཏན་འགྲིབ་མི་འགྱུར། །ཡེ་ཤེས་མཐའ་ཡས་རྒྱལ་བའི་བང་མཛོད་རྙེད་པར་འགྱུར། །ཞེས་གསུངས། དེའི་ཕྱིར་འཕགས་པ་ཐོགས་མེད་ཀྱིས་ཀྱང་། གང་གི་ཕྱིར་བྱང་ཆུབ་སེམས་དཔའི་དགེ་བའི་ཆོས་དེ་ལྟར་ཡང་དག་པར་འགྲུབ་པར་བྱ་བའི་རྒྱུའི་གཙོ་བོ་དང་མཆོག་ནི་བརྩོན་འགྲུས་ཁོ་ན་ཡིན་གྱི་གཞན་ནི་དེ་ལྟར་མ་ཡིན་པ་དེའི་ཕྱིར་བརྩོན་འགྲུས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱེད་པ་ཡིན་ནོ་ཞེས་དེ་བཞིན་གཤེགས་པ་རྣམས་བསྟན་པས་སྟོན་པར་མཛད་དོ། །ཞེས་གསུངས་སོ། །
\b
\v 427 གཉིས། བརྩོན་འགྲུས་ཇི་ལྟར་རྩོམ་ཚུལ་རྒྱས་པར་བཤད་པ།གཉིས་པ་བརྩོན་འགྲུས་ཇི་ལྟར་རྩོམ་ཚུལ་རྒྱས་པར་བཤད་པ་ལ་གསུམ། བརྩོན་འགྲུས་ཀྱི་ངོ་བོ་ངོས་གཟུང་བ། བརྩོན་འགྲུས་ཀྱི་མི་མཐུན་ཕྱོགས་སྤང་བ། དེའི་མཐུན་ཕྱོགས་སྒྲུབ་པའོ།། བརྩོན་འགྲུས་ཀྱི་ངོ་བོ་ངོས་གཟུང་བ།དང་པོ་ནི། བརྩོན་གང་དགེ་ལ་སྤྲོ་བའོ། །ཞེས་ཏེ། དེ་ལ་བརྩོན་འགྲུས་ཀྱི་ངོ་གང་བོ་ཡིན་ན་དམིགས་པ་དགེ་བ་ལ་དམིགས་ནས་རྣམ་པ་མངོན་པར་སྤྲོ་བའོ། །
\b
\qc དེ་ལ་དགེ་བ་ལ་སྤྲོ་བ་ཞེས་པས་བརྩོན་འགྲུས་ནི་སེམས་དགེ་བ་ལ་མངོན་པར་སྤྲོ་བ་ཉིད་ཡིན་གྱི་དེ་ལས་གཞན་དུ་གང་ལའང་མི་སྤྲོ་བ་དང༌།མི་དགེ་བ་དང་ལུང་མ་བསྟན་གྱི་ལས་ལ་སྤྲོ་བ་དང་མུ་སྟེགས་བྱེད་ཀྱི་ལམ་ལོག་པ་ལ་སྤྲོ་བ་རྣམས་བརྩོན་འགྲུས་མ་ཡིན་ནོ་ཞེས་དེ་དག་བརྩོན་འགྲུས་ཡིན་པ་བསལ་བ་སྟེ། མི་དགེ་བ་སོགས་ལ་སྤྲོ་བ་ནི་བརྩོན་འགྲུས་ཀྱི་མི་མཐུན་ཕྱོགས་བྱ་བ་ངན་པ་ལ་ཞེན་པའི་ལེ་ལོ་ཡིན་པས་སོ། །དེས་ན་ཐོས་སོགས་ཀྱི་དགེ་བ་དང་སྦྱིན་སོགས་ཀྱི་དགེ་བ་ལ་ཡང་དག་པར་སྤྲོ་བ་ནི་བརྩོན་འགྲུས་སོ། །དེ་ཡང་མདོ་ལས། བརྩོན་འགྲུས་གང་ཞེ་ན་དགེ་བ་ལ་སྤྲོ་བའོ་ཞེས་དང༌། ཕུང་ལྔའི་རབ་བྱེད་ལས་ཀྱང་། བརྩོན་འགྲུས་གང་ཞེ་ན་ལེ་ལོའི་གཉེན་པོ་སྟེ་དགེ་བ་ལ་སེམས་མངོན་པར་སྤྲོ་བའོ་ཞེས་གསུངས་པ་ལྟར་རོ། །
\b
\qc དེའི་བྱེད་ལས་ཀྱང་། ཀུན་བཏུས་ལས། དགེ་བའི་ཕྱོགས་ཡོངས་སུ་རྫོགས་པར་བྱེད་པ་དང་ཡོངས་སུ་སྒྲུབ་པའི་ལས་ཅན་ནོ་ཞེས་པ་ལྟར་ཏེ། དེ་ནི་དགེ་བའི་ཕྱོགས་ཐམས་ཅད་སྒྲུབ་པར་བྱེད་པ་དང་ཡོངས་སུ་རྫོགས་པར་བྱེད་པ་བརྩོན་འགྲུས་ལ་རག་ལས་ཞེས་པའི་དོན་ཏོ། །ལུས་ངག་གི་ལས་ལ་བརྩོན་འགྲུས་སུ་བཤད་པ་ཡོད་ཀྱང་དེ་ནི་རྒྱུའི་མིང་གིས་བཏགས་པའོ། །བརྩོན་འགྲུས་ཉམས་སུ་ལེན་པ་ལ་འཇུག་པའི་ཐབས་ནི་བརྩོན་འགྲུས་མ་བརྩམས་པའི་ཉེས་དམིགས་དང་བརྩོན་འགྲུས་བརྩམས་པའི་ཕན་ཡོན་རྣམས་ཡང་ཡང་སེམས་པ་སྟེ་དེ་སེམས་པ་ལ་གོམས་ན་བརྩོན་འགྲུས་སྐྱེ་བས་སོ། །
\b
\qc དེ་ལ་བརྩོན་འགྲུས་མ་བརྩམས་པའི་ཉེས་དམིགས་ནི། མདོ་ལས། ལེ་ལོ་ཅན་ལ་ནི་བྱང་ཆུབ་ཤིན་ཏུ་རིང་ཞིང་རྣམ་པར་རིང་ངོ༌། །ལེ་ལོ་ཅན་རྣམས་ལ་ནི་སྦྱིན་པ་ནས་ཤེས་རབ་ཀྱི་བར་དུ་མེད་དོ། །ལེ་ལོ་ཅན་ལ་ནི་གཞན་གྱི་དོན་མེད་དོ་ཞེས་དང༌། །དྲན་པ་ཉེར་གཞག་ལས་ཀྱང་། ཉོན་མོངས་རྣམས་ཀྱི་གཞི་གཅིག་ནི། །ལེ་ལོ་ཡིན་ཏེ་གང་ལ་ཡོད། །གང་ལ་ལེ་ལོ་གཅིག་ཡོད་པ། །དེ་ལ་ཆོས་ཀུན་མེད་པ་ཡིན། །ཞེས་གསུངས་པ་ལྟར་བརྩོན་འགྲུས་མེད་ན་ལེ་ལོའི་དབང་དུ་སོང་ནས་དཀར་ཆོས་ཀུན་གྱིས་ཕོངས་ཏེ་གནས་སྐབས་དང་མཐར་ཐུག་གི་སྐྱེས་བུའི་འདོད་པའི་དོན་ཐམས་ཅད་ལས་ཉམས་པར་འགྱུར་བའོ། །
\b
\qc བརྩོན་འགྲུས་བརྩམས་པའི་ཕན་ཡོན་ནི། གོང་དུ་བྱང་ཆུབ་ཆེན་པོ་འགྲུབ་བྱེད་ཀྱི་རྒྱུའི་གཙོ་བོར་བསྟན་པ་དང༌། ལེ་ལོའི་གཉེན་པོ་བྱེད་པ་དང་དགེ་བའི་ཆོས་སྒྲུབ་པར་བྱེད་ཅིང་རྫོགས་པར་བྱེད་ཅེས་བསྟན་པ་ལྟར་ཡིན་ལ། ལེ་ལོའི་གཉེན་པོ་བྱེད་པ་ནི། དྲན་པ་ཉེར་གཞག་ལས། ལེ་ལོ་ནི་བརྩོན་འགྲུས་བསྐྱེད་པས་ཏེ་ལེ་ལོ་རྣམས་ནི་ཐམས་ཅད་ཀྱང་བརྩོན་འགྲུས་བསྐྱེད་པས་འཇོམས་པར་འགྱུར་རོ། །དཔེར་ན་སྣང་བས་མུན་པ་འཇོམས་པར་བྱེད་པ་དེ་བཞིན་དུ་ལེ་ལོ་རྣམས་ཐམས་ཅད་ཀྱང་བརྩོན་འགྲུས་བསྐྱེད་པས་སྤོང་བ་ཡིན་ནོ་ཞེས་དང༌། 
\b
\qc གཞན་ཡང་ལྷག་བསམ་བསྐུལ་བ་ལས། སྡུག་བསྔལ་ཀུན་དང་མུན་པ་སེལ་བྱེད་ཅིང་། །ངན་སོང་ཡོངས་སུ་སྤོང་བའི་གཞིར་གྱུར་པ། །སངས་རྒྱས་ཀུན་གྱིས་བསྔགས་པའི་བརྩོན་འགྲུས་འཕགས། །གང་ཡིན་དེ་ནི་རྟག་ཏུ་བསྟེན་པར་གྱིས། །འཇིག་རྟེན་འདི་ན་བཟོ་གངཅི་ཡོད་དང༌། །འཇིག་རྟེན་འདས་བཟོ་གང་དག་ཅི་ཡོད་པ། །བརྩོན་འགྲུས་བརྩམས་ལ་རྙེད་པར་མི་དཀའ་ན། །མཁས་པ་སུ་ཞིག་བརྩོན་འགྲུས་སྟོབས་ཀྱིས་སྐྱོ། །གང་དག་སངས་རྒྱས་བྱང་ཆུབ་ཞུགས་གྱུར་པ། །དེ་དག་རྨུག་གཉིད་སྐྱོན་རྣམས་མཐོང་ནས་ནི། །རྟག་ཏུ་བརྩོན་འགྲུས་རྩོམ་ལ་གནས་པར་བྱེད། །འདི་ནི་ང་ཡིས་དེ་དག་བསྐུལ་བྱས་ཡིན། །ཞེས་དང༌། 
\b
\qc མདོ་སྡེའི་རྒྱན་ལས་ཀྱང་། དགེ་བའི་ཚོགས་ཀྱི་ནང་ན་བརྩོན་འགྲུས་མཆོག །འདི་ལྟར་དེ་ལ་བརྟེན་ནས་དེ་རྗེས་ཐོབ། །བརྩོན་འགྲུབ་ཀྱིས་ནི་མོད་ལ་བདེ་གནས་མཆོག །དངོས་གྲུབ་འཇིག་རྟེན་འདས་དང་འཇིག་རྟེན་གཏོགས། །བརྩོན་འགྲུས་ཀྱིས་ནི་སྲིད་སྤྱོད་འདོད་པ་ཐོབ། །བརྩོན་འགྲུས་ཀྱིས་ནི་དག་པ་རབ་འགྱུར་ལྡན། །བརྩོན་འགྲུས་ཀྱིས་ནི་འཇིག་ཚོགས་འདས་ནས་གྲོལ། །བརྩོན་འགྲུས་ཀྱིས་ནི་བྱང་ཆུབ་མཆོག་སངས་རྒྱ། །ཞེས་སོགས་དང༌། ཕར་བསྡུས་ལས་ཀྱང་། ཡོངས་སུ་སྐྱེ་མེད་བརྩོན་འགྲུས་ཆེ་ལྡན་ན། །མི་འཐོབ་མི་འགྲུབ་རྣམ་པ་གང་ཡང་མེད། །ཅེས་སོགས་མང་ངོ༌། །
\b
\qc དེ་ལྟར་ལེ་ལོའི་དབང་དུ་གྱུར་ནས་བརྩོན་འགྲུས་མ་བརྩམས་པའི་ཉེས་དམིགས་དང་བརྩོན་འགྲུས་བརྩམས་པའི་ཕན་ཡོན་ཤེས་པར་བྱས་ནས་རྒྱལ་སྲས་རྣམས་ཀྱིས་བྱང་ཆུབ་ཆེན་པོ་བསྒྲུབ་པའི་ཕྱིར་ལེ་ལོ་སྤངས་ནས་ལུས་དང་སྲོག་ལའང་མི་ལྟ་བར་བརྩོན་འགྲུས་རྩོམ་དགོས་པ་ནི། བྱང་ཆུབ་སེམས་དཔའི་སྡེ་སྣོད་ལས། །བདག་ཉིད་ཀྱི་ཡང་ལུས་དང་ནི། །སྲོག་ཀྱང་ཡོངས་སུ་སྤང་བགྱིས་ཏེ། །ལེ་ལོ་དག་ནི་ཀུན་སྤངས་ནས། །བྱང་ཆུབ་དམ་པ་བཙལ་བར་བགྱི། །ཤ་རྣམས་དང་ནི་དེ་བཞིན་ཁྲག་རྣམས་དང་། །པགས་པ་དང་ནི་རུས་སྐམ་སྲོག་བོར་ཏེ། །ལེ་ལོ་ཐམས་ཅད་ཡོངས་སུ་སྤངས་བགྱིས་ནས། །བྱང་ཆུབ་མཆོག་ཕྱིར་བརྩོན་འགྲུས་བརྩམ་པར་བགྱི། །ཞེས་པ་ལྟར་རོ། །
\b
\qc བརྩོན་འགྲུས་ཀྱི་རབ་དབྱེ་ལ། གོ་ཆའི་བརྩོན་འགྲུས་དགེ་བ་ཆོས་སྡུད་ཀྱི་བརྩོན་འགྲུས་སེམས་ཅན་དོན་བྱེད་ཀྱི་བརྩོན་འགྲུས་གསུམ་དུ་བཤད་པ་དང༌། མདོ་སྡེའི་རྒྱན་ལས། ཐོག་མར་གོ་བཆའི་བརྩོན་འགྲུས་དེ་ནས་ནི། །ཚུལ་བཞིན་རབ་ཞུགས་སྦྱོར་བའི་བརྩོན་འགྲུས་ཏེ། །མ་ཞུམ་མི་འཁྲུགས་ཆོག་མི་ཤེས་བརྩོན་འགྲུས། །ཞེས་གོ་ཆའི་བརྩོན་འགྲུས་སྦྱོར་བའི་བརྩོན་འགྲུས་མ་ཞུམ་ཞིང་པ་མི་འཁྲུགས་པའི་བརྩོན་འགྲུས་ཆོག་མི་ཤེས་པའི་བརྩོན་འགྲུས་ཏེ་བཞིར་དབྱེ་བ་དང༌། 
\b
\qc མངོན་པ་ཀུན་བཏུས་ལས། གོ་ཆ་དང་སྦྱོར་བ་དང་མི་འགོང་བ་དང་མི་ལྡོག་པ་དང་ཆོག་པར་མི་འཛིན་པའི་བརྩོན་འགྲུས་དང་ལྔར་བཤད་ལ། །གོ་ཆའི་བརྩོན་འགྲུས་ནི། དགེ་བ་ལ་སྦྱོར་བའི་སྔ་རོལ་ནས་སེམས་ཀྱི་སྤྲོ་བ་སྔོན་དུ་འགྲོ་བའི་བསམ་པ་གོ་ཆ་ཆེན་པོ་གྱོན་པར་བྱེད་པ་དང་། སྦྱོར་བའི་བརྩོན་འགྲུས་ནི། སྦྱོར་བ་ཉམས་སུ་ལེན་པའི་ཚེ་ན་སེམས་སྤྲོ་བ་སྟེ་འདི་ལ་གུས་སྦྱོར་དང་རྟག་སྦྱོར་གཉིས་ཡོད། །མི་འགོང་བའི་བརྩོན་འགྲུས་ནི། དགེ་བར་འཇུག་པའི་ཚེ་བདག་ལྟ་བུས་འདི་གལ་ནུས་སྙམ་དུ་སེམས་མི་ཞུམ་པར་སྤྲོ་བ་བསྐྱེད་པ་དང༌། མི་ལྡོག་པའི་བརྩོན་འགྲུས་ནི། དགེ་བའི་བྱ་བར་འཇུག་པ་ན་རྐྱེན་གཞན་གྱིས་བསྒྱུར་མི་ཐུབ་པར་སེམས་སྤྲོ་བ་མཐར་ཕྱིན་པར་བྱེད་པ་དང་། ཆོག་པར་མི་འཛིན་པའི་བརྩོན་འགྲུས་ནི། དགེ་བ་ཅུང་ཟད་ཙམ་གྱིས་ཆོག་པར་མི་འཛིན་པར་གོང་མའི་ཁྱད་པར་ཚོལ་བའི་ཆེད་དུ་འབད་པའོ།། 
\b
\qc བརྩོན་འགྲུས་ཀྱི་མི་མཐུན་ཕྱོགས་སྤང་བ།།གཉིས་པ་བརྩོན་འགྲུས་ཀྱི་མི་མཐུན་ཕྱོགས་སྤང་བ་ལ་གཉིས། མི་མཐུན་ཕྱོགས་ལེ་ལོ་རྒྱུ་འབྲས་དང་བཅས་པ་ངོས་གཟུང་བ། དེ་ཇི་ལྟར་སྤོང་ཐབས་ཀྱི་གཉེན་པོ་བཤད་པའོ།།དང་པོ་ནི། དེ་ཡི་མི་མཐུན་སོགས་ཏེ། དེ་ལ། 
\b
\qc དབྱེ་བའི་སྒོ་ནས་མི་མཐུན་ཕྱོགས་ངོས་གཟུང་བ་ནི། བརྩོན་འགྲུས་དེ་དང་འགལ་ཞིང་བརྩོན་འགྲུས་དེ་ཉམས་པར་བྱེད་པ་ཡི་མི་མཐུན་ཕྱོགས་ཀྱི་དབྱེ་བ་བཤད་པར་བྱ་སྟེ། དེ་ཡང་ལུས་དང་སེམས་ལས་སུ་མི་རུང་ཞིང་དགེ་བ་ལ་མི་སྦྱོར་བར་ད་དུང་ལོང་ཡོད་སྙམ་པའི་ཕྱི་བཤོལ་བྱེད་པའི་སྒོ་ནས་སྙོམ་ལས་ཀྱི་བདེ་བ་ལ་ཞེན་པའི་ལེ་ལོ་དང་། མི་དགེ་བ་དང་རྒོད་པ་དང་སྒེག་པ་ལ་སོགས་པའི་བྱ་བ་དམན་པ་ལ་དགའ་ཞིང་ཆགས་པས་ཟིལ་གྱིས་ནོན་པ་ནི་བྱ་བ་ངན་པ་ལ་ཞེན་པ་ཉིད་ཀྱི་ལེ་ལོ་དང་། དགེ་བའི་ཕྱོགས་དཀའ་བའི་ལས་སྒྲུབ་པ་ལ་སྲོ་ཤི་ཞིང་སྒྱིད་ལུག་ནས་བདག་ལྟ་བུས་སྒྲུབ་ག་ལ་ནུས་སྙམ་དུ་རང་ལ་སྨོད་པ་སྒྱིད་ལུག་བདག་ཉིད་བརྙས་པའི་ལེ་ལོའོ། །
\b
\qc དེ་ལྟར་ལེ་ལོ་གསུམ་ལས་སྔ་མ་གཉིས་ནི་དགེ་བའི་ཆོས་སྒྲུབ་ནུས་སུ་མཐོང་ཡང་མི་འཇུག་པ་ཡིན་ལ། ཕྱི་མ་ནི་བདག་གིས་དགེ་ཆོས་སྒྲུབ་ག་ལ་ནུས་སྙམ་དུ་ཞུམ་པ་ཡིན་ནོ། །འགའ་ཞིག་ཏུ་སྐྱིད་ལུག་པའི་ལེ་ལོ་དང་བདག་ཉིད་བརྙས་པའི་ལེ་ལོ་ཞེས་དེ་གཉིས་སོ་སོར་བཤད་དོ།།ལེ་ལོའི་ངོ་བོ་ནི། ཀུན་བཏུས་ལས། ལེ་ལོ་གང་ཞེ་ན། ཉལ་བ་དང་སྙེས་པ་དང་འཕྲོས་པའི་བདེ་བ་ལ་བརྟེན་ནས་གཏི་མུག་གི་ཆར་གཏོགས་པའི་སེམས་མི་སྤྲོ་བ་སྟེ་དགེ་བའི་ཕྱོགས་ལ་སྦྱོར་བའི་བར་དུ་གཅོད་པའི་ལས་ཅན་ནོ་ཞེས་པ་ལྟར་ཉལ་བ་སོགས་ལ་མངོན་པར་ཞེན་ནས་དགེ་བ་ལ་མི་སྤྲོ་བའོ། །འདིའི་བྱེད་ལས་ནི་དགེ་བའི་ཕྱོགས་ཐམས་ཅད་ཉམས་པར་བྱེད་པ་སྟེ་གོང་དུ་བཤད་པ་ལྟར་རོ། །
\b
\v 428 ལེ་ལོ་སྐྱེ་བའི་རྒྱུ་ངོས་གཟུང་བ་ནི། རིན་ཆེན་ཕྲེང་བ་ལས། སྙོམ་ལས་བརྩོན་པ་མེད་པའི་ལུས། །ཞེས་པ་ལྟར་དགེ་བ་སྒྲུབ་པ་ལ་མི་རྩོལ་བར་ལུས་སེམས་དལ་དུ་འདུག་པའི་སྙོམ་ལས་ལ་བདེ་བར་བཟུང་ནས་དེ་ལ་མངོན་པར་སྲེད་པས་བདེ་བ་དེའི་རོ་མྱང་བ་དང༌། གཉིད་ཀྱིས་ནོན་པའི་དབང་དུ་གྱུར་ནས་ཉལ་བ་དང་སྐྱེས་པ་ལ་སོགས་པ་ལ་བརྟེན་པའི་སྲེད་པ་མངོན་པར་འཕེལ་བ་ཡིས་ཀྱང་ལེ་ལོ་སྐྱེད་༌པར་བྱེད་ལ། དེ་གཉིས་ཀའང་འཁོར་བའི་སྡུག་བསྔལ་གྱིས་ཡོངས་སུ་མི་སྐྲག་ཅིང་དེས་མི་སྐྱོ་བ་ལས་འབྱུང་སྟེ། འཁོར་བའི་སྡུག་བསྔལ་ལ་མི་སྐྱོ་ན་དེའི་དབང་ལས་དགེ་བའི་ལས་གང་ལའང་མི་རྩོལ་བར་སྙོམ་ལས་ཀྱི་བདེ་བའི་རོ་མྱང་བ་དང་དེ་ལས་གཉིད་ལ་སྲེད་པ་འབྱུང་ལ་དེ་དག་ལ་བརྟེན་ནས་སྙོམ་ལས་ཀྱི་ལེ་ལོའམ་སྦྱོར་བ་མེད་པའི་ལེ་ལོའམ་ཕྱི་བཤོལ་གྱི་ལེ་ལོ་ཞེས་ཀྱང་གྲགས་པ་དེ་ཉེ་བར་སྐྱེ་བར་འགྱུར་རོ་ཞེས་པའོ། །
\b
\qc ཡང་སྙོམ་ལས་དང་བདེ་བ་དམན་པའི་རོ་ལ་ཆགས་པ་དང་གཉིད་ཀྱི་བདེ་བ་ལ་སྲེད་པ་དང་འཁོར་བ་ལ་སྐྱོ་ཤས་མེད་པ་རྣམས་ནི་ལེ་ལོ་སྐྱེ་བའི་རྒྱུའོ་ཞེས་འགའ་ཞིག་ཏུ་འཆད་ལ།ཡང་ཁ་ཅིག་གིས་དགེ་བ་ལ་མི་སྦྱོར་བའི་སྙོམ་ལས་དང་ཟག་བཅས་ཀྱི་བདེ་བ་ལ་ཆགས་ནས་དེའི་རོ་མྱང་བ་དང་གཉིད་ཀྱིས་ནོན་ནས་ཉལ་བ་དང་སྙེས་པ་སོགས་ལ་བརྟེན་པའི་སྲིད་པ་འཕེལ་བ་ཡིས་འཁོར་བའི་སྡུག་བསྔལ་གྱིས་མི་སྐྱོ་བ་ལས་ལེ་ལོ་རྣམས་སྐྱེའོ་ཞེས་སྙོམ་ལས་ཀྱི་ལེ་ལོ་བྱ་བ་ངན་ཞེན་གྱི་ལེ་ལོ་སོགས་ལེ་ལོ་གསུམ་ཀ་སྐྱེ་བའི་རྒྱུར་བཤད་ཅིང༌། སྲེད་པ་འཕེལ་བ་ཡིས་འཁོར་བའི་སྡུག་བསྔལ་ལས་མི་སྐྱོ་ཞེས་སྦྲེལ་ནས་འཆད་ཀྱི་སྔ་མ་ལྟར་མི་འཆད་པ་ནི་འགྲེལ་ཆེན་སོགས་དང་མི་མཐུན་ནོ། །
\b
\qc དེས་ན་གོངདུ་བཤད་པ་ལྟར་འདི་སྙོམ་ལས་ཀྱི་ལེ་ལོའི་རྒྱུར་བྱས་ནས་ལེ་ལོ་དེ་ཉིད་ཇི་ལྟར་འབྱུང་ཚུལ་བསྟན་པའི་དོན་དུ་འགྲེལ་པ་ཕལ་ཆེར་གྱིས་བཤད་པ་ལྟར་བྱས་ན་བདེ་བར་སྣང་ལ། འདིའི་སྐབས་ཀྱིས་བཅད་ཀྱང་རྒྱལ་སྲས་པའི་འགྲེལ་པ་དང་དར་ཊཱིཀ་ལྟར་བྱས་ན་ལེགས་སོ། །གཉིད་རྨུགས་ལ་བརྟེན་ནས་ལེ་ལོ་སྐྱེ་ཞིང་བརྩོན་འགྲུས་ཉམས་པར་འགྱུར་བ་ནི། མདོ་ལས། གང་ཞིག་རྒྱུགས་དང་གཉིད་ལ་དགའ་འགྱུར་བ།།ལེ་ལོ་བྱེད་ཅིང་བརྩོན་འགྲུས་ཡོངས་སུ་ཉམས། །ཞེས་སོ།།
\b
\v 429 གཉིས་པ་དེ་ཇི་ལྟར་སྤོང་ཐབས་ཀྱི་གཉེན་པོ་བཤད་པ་ལ་གསུམ། སྙོམ་ལས་འཛིན་པའི་ལེ་ལོའི་གཉེན་པོ་སྒོམ་ཚུལ། བྱ་བ་ངན་ཞེན་གྱི་ལེ་ལོའི་གཉེན་པོ་སྒོམ་ཚུལ། སྒྱིད་ལུག་གི་ལེ་ལོའི་གཉེན་པོ་སྒོམ་ཚུལ་བཤད་པའོ།།དང་པོ་ནི། ཉོན་མོངས་རྒྱ་བས་སོགས་ཏེ། དེ་ཡང་འཁོར་བ་ལ་སྐྱོ་བ་སྐྱེད་པའི་ཆེད་དུ་ཚེ་འདི་མི་རྟག་པའི་ཚུལ་ལ་བསམ་སྟེ་སྙོམ་ལས་ཀྱི་ལེ་ལོ་སྤང་བ་ལ། 
\b
\qc ངེས་པར་འཆི་བའི་ཚུལ་དཔེ་དང་བཅས་པ་ནི། ཉ་དང་རི་དྭགས་སོགས་རྒྱ་ནང་དུ་བཙུད་ནས་རྒྱ་པའམ་རྔོན་པ་རྣམས་ཀྱིས་གསོད་པ་ལྟར་ལེ་ལོ་ལ་སོགས་པའི་ཉོན་མོངས་པ་རྒྱ་པ་དང་འདྲ་བ་རྣམས་ཀྱིས་བཤོར་ཞིང་བཀུག་སྟེ་དབང་དུ་བྱས་ནས་རིས་མཐུན་ཞིང་སྐལ་བ་མཉམ་པའི་སྲིད་པར་ཉིང་མཚམས་སྦྱོར་བའི་སྐྱེ་བའི་རྒྱུར་ནི་འཆོར་མེད་དུ་ཆུད་པར་གྱུར་ནས་འཆི་བདག་གཤིན་རྗེའི་ཁར་ནི་སོང་བར་གྱུར་པ་དང་འདྲ་བའི་གནས་སྐབས་འདི་ལྟ་བུར་གྱུར་པ་ཡང་ཅི་སྟེ་ད་དུང་སེམས་ཁྱོད་ཀྱིས་མི་ཤེས་སམ་སྟེ་སྐྱེས་ཕན་ཆད་ངེས་པར་འཆི་བ་ལས་མ་འདས་པའི་ཚུལ་འདི་དེང་ཉིད་ནས་ཤེས་པར་བྱས་ཏེ་ཕྱི་བཤོལ་གྱི་ལེ་ལོའི་དབང་དུ་མི་གཏོང་བར་འཆི་ཁར་ཕན་པའི་ཆོས་ལ་ད་ལྟ་ནས་མྱུར་དུ་འབད་དགོས་ཞེས་རང་ལ་བསྐུལ་བའོ། །
\b
\qc ཡང་འཆི་བདག་གི་ཁར་ནི་སྐྱེ་བོ་དུ་མ་སྔར་སོང་བར་གྱུར་པ་དང་ཕྱིས་ཀྱང་འགྲོ་བར་འགྱུར་བ་ཅི་སྟེ་ད་དུང་མི་ཤེས་སམ་ཞེས་སྦྱར་ཀྱང་ཆོག་གོ།བྱང་ཆུབ་སེམས་དཔའི་སྡེ་སྣོད་ལས། འཆི་བ་སྲིན་མོ་ལྟ་བུར་མི་བཟད་དེ། །རྟག་ཏུ་སྐྱེ་དགུ་རྣམས་ཀྱི་ཕྱི་བཞིན་འབྲང་། །སྟོབས་ཀྱིས་རབ་ཏུ་མནན་ནས་འགྲོ་བ་ཡི། །ཕངས་པའི་ཚེ་ནི་མ་ལུས་ཟད་པར་འཐུང༌། །ཞེས་དང༌། །
\b
\qc ཡང་ཇི་སྐད་དུ། མི་ཡི་དཔའ་བོ་ཐོག་མའི་མཚན་མོར་ནི། །གང་ན་འཇིག་རྟེན་མངལ་ན་གནས་གྱུར་པ། །དེ་ནས་བརྩམས་ཏེ་དེ་ནི་ཉིན་རེ་ཞིང༌། །འགྲོས་བཤོལ་མེད་པར་འཆི་བདག་དྲུང་དུ་འགྲོ།ཞེས་བཞི་བརྒྱ་པའི་འགྲེལ་པར་དྲངས་པ་དང༌། སྐྱེས་རབས་ལས་ཀྱང་། དང་པོ་མངལ་དུ་ཞུགས་པའི་ནུབ་མོ་ནས། །དེ་ནས་བཟུངསྟེ་འཇིག་རྟེན་འདི་དག་ནི། །ལམ་དུ་ཞུགས་ནས་ལམ་གཞན་མ་གོལ་བར། །འཆི་བདག་དྲུང་དུ་དེ་ནི་ཉེ་བར་འགྲོ། ཞེས་སོ། །
\b
\v 430 གཞན་ཡང་གཉེན་བཤེས་དང་རྒན་གཞོན་བར་མ་སོགས་རང་དང་རིས་མཐུན་པ་ལྷན་ཅིག་ཏུ་སྤྱོད་པའི་སྡེ་ཚན་རྣམས་འཆི་བདག་གིས་རིམ་གྱིས་སྲོག་འཕྲོག་ནས་གསོད་པར་བྱེད་པ་ཡང་ཁྱོད་ཀྱིས་ད་དུང་མཐོང་བར་མ་གྱུར་དམ་སྟེ་དེ་ལྟར་མངོན་སུམ་དུ་མཐོང་བར་གྱུར་བཞིན་པ་ཡིན་མོད། འོན་ཀྱང་དེས་མི་སྐྲག་ཅིང་མི་སྐྱོ་བར་དགེ་བ་ལ་མི་སྦྱོར་བའི་སྙོམ་ལས་དང་གཉིད་ལ་བརྟེན་པའི་སྲེད་པ་སོགས་ཀྱི་དབང་ལས་དགེ་བའི་ཕྱོགས་ལ་ཅུང་ཟད་ཀྱང་གཞོལ་བ་མེད་པར་སོས་དལ་དུ་བག་བརྐྱང་སྟེ་འཆི་མི་དགོས་པ་བཞིན་དུ་གནས་པ་གང་ཡིན་པ་དེ་ནི་དཔེར་ན་ཡུལ་འགའ་ཞིག་ཏུ་གདོལ་བའམ་ཤན་པ་རྣམས་ཀྱིས་མ་ཧེ་དང་ལུག་སོགས་གསད་བྱ་མང་པོ་བ་ཆེན་པོ་སོགས་ཀྱི་ནང་དུ་བཙུད་ནས་གསོད་པའི་ཚེ་རང་རང་གི་སྡེ་ཚན་དེ་ལས་སྔ་མ་རྣམས་རིམ་གྱིས་གསོད་པ་མཐོང་ཡང་ཕྱི་མ་གཞན་དང་གཞན་རྣམས་ནི་ད་དུང་སྐྲག་པ་དང་བག་ཚ་བ་ཙམ་ཡང་མེད་པར་རྩ་ཟ་བ་དང་ཆུ་འཐུང་བར་བྱེད་པའམ་སོས་དལ་དུ་གཉིད་ལོག་སྟེ་གནས་པ་དེ་ལྟ་བུའི་གདོལ་བ་དང་ནི་མ་ཧེ་བླུན་པོ་ཕྱི་མ་དག་བཞིན་ཤིན་ཏུ་བླུན་ཞིང་རྨོངས་པར་གྱུར་པ་ཡིན་ནོ་ཞེས་པའོ། །
\b
\v 431 དེ་ཡང་འདི་ལྟར་མ་ཧེ་རྣམས་ར་བ་བཙན་པོའི་ནང་དུ་ཚུད་ནས་འབྲོས་ཐབས་མེད་པ་ལྟར་འཆི་བ་མེད་པའི་གནས་སུ་འགྲོ་ཞིང་འབྲོས་པའི་ལམ་ནི་ཕྱོགས་དང་མཚམས་ཀུན་ནས་བཀག་ཅིང་གསོད་པའི་རྒྱུར་ཆུད་དེ་ཐར་ཐབས་མེད་པར་བྱས་ནས་སུ་སྲོག་འཕྲོག་པ་ལ་རིངས་པའི་གདོལ་བ་ལྟ་བུ་འཆི་བདག་གིས་ནི་གསོད་པར་འདོད་པས་མགོ་བཏེགས་ཏེ་མིག་གིས་བལྟས་ནས་རང་གི་དྲུང་དུ་ཉེ་བར་གནས་བཞིན་དུ་ཇི་ལྟར་ཁྱོད་ནི་མ་ཧེ་གླེན་པ་བཞིན་དུ་ཟས་ཟ་བ་ལ་དགའ་ཞིང་སྲེད་པ་དང་འདི་ལྟར་གཉིད་ལོག་པའི་བདེ་བ་ལའང་ཇི་ལྟར་དགའ་ཞིང་སྲེད་དེ་དེ་ལྟར་བག་མེད་པར་བཟའ་བཏུང་དང་གཉིད་ལ་སྲེད་ནས་སྙོམ་ལས་ཀྱི་ལེ་ལོའི་ངང་དུ་ཡིད་བདེ་བར་གནས་ནི་ཤིན་ཏུ་བླུན་པའོ། །
\b
\qc ཚོམས་ལས། གང་དུ་གནས་ན་འཆི་བས་མི་ཚུགས་པའི། །ས་ཕྱོགས་དེ་ནི་ཡོད་པ་མ་ཡིན་ཏེ། །ཞེས་སོགས་དང༌། སྐྱེས་རབས་ལས་ཀྱང་། འགྲོ་བ་འདི་ལྟ་བུར་ནི་འཁོད་པ་ལ། །སྐྱེ་བོ་འཇིགས་པ་མེད་པ་རེ་མཚར་ཆེ། །ལམ་རྣམས་ཐམས་ཅད་འཆི་བདག་ཉིད་ཀྱིས་བཀག །དོགས་པ་མེད་པར་རབ་ཏུ་དགའ་ཞིང་སྤྱོད། །ན་དང་རྒྱ་དང་འཆི་བའི་གནོད་བྱེད་དགྲ། །མཐུ་ཆེན་དགག་ཏུ་མི་ནུས་ཡོད་བཞིན་ལ། །འཇིག་རྟེན་ཕ་རོལ་ཉམ་ངར་ངེས་འགྲོ་ན། །སེམས་ཤེས་སུ་ཞིག་འདི་ལ་དགའ་བར་སེམས། །ཞེས་དང་། ཇོ་བོས། གཉིད་རྨུགས་ལེ་ལོ་གཡེང་སྤངས་ཏེ། །ངེས་པར་འཆི་བའི་འདུ་ཤེས་བསྐྱེད། །ཅེས་པ་ལྟར་རོ།།འདི་ལྟར་འཆི་བ་མི་དྲན་པར་བག་མེད་པའི་དབང་གིས་གཉིད་རྨུགས་སོགས་ལ་དགའ་ཞིང་ཆགས་ནས་སྙོམ་ལས་ཀྱི་ལེ་ལོའི་ངང་དུ་དུས་འདའ་བ་ནི་དགེ་བའི་ཆོས་ཐམས་ཅད་ཀྱི་བར་དུ་གཅོད་པས་ཉེས་༌དམིགས་ཤིན་ཏུ་ཆེ་སྟེ། །
\b
\qc ལྷག་བསམ་བསྐུལ་བ་ལས། གང་ཞིག་རྒྱུགས་དང་གཉིད་ལ་དགའ་འགྱུར་བ། །དེ་ནི་གཏི་མུག་དྲ་བ་ཆེན་པོར་འཕེལ། །དེ་ནི་ལྟ་བ་རྙེད་ནས་ཐེ་ཚོམ་འགྱུར། །དེ་ལ་ལྟ་གྱུར་གཞན་ཡང་མང་དུ་འབྱུང་། །གང་ཞིག་རྨུགས་དང་གཉིད་ལ་དགའ་འགྱུར་བ། །དེ་ནི་ཤེས་རབ་ཤིན་ཏུ་ཉམས་ཆུང་འགྱུར། །དེ་ཡི་བློ་ཡང་ཡོངས་སུ་ཉམས་པར་འགྱུར། །ཡེ་ཤེས་ལས་ནི་རྟག་ཏུ་དེ་ཉམས་འགྱུར། །གང་ཞིག་རྨུགས་དང་གཉིད་ལ་དགའ་འགྱུར་བ། །མི་ཤེས་ལེ་ལོ་སྙོམ་ལས་ཤེས་རབ་འཆལ། །དེ་ལ་མི་མ་ཡིན་པས་གླགས་རྙེད་དེ། །ནགས་ན་གནས་པའི་ཚེ་ནི་འཚེ་བར་འགྱུར། །གང་ཞིག་རྨུགས་དུང་གཉིད་ལ་དགའ་འགྱུར་བ། །དེ་ནི་དགེ་སེམས་རྟག་ཏུ་མི་འདོད་དེ། །དེ་ནི་ཆོས་ལ་འདུན་པ་སྐྱེད་མི་བྱ། །ཕྱིར་ཞིང་ཆོས་མ་ཡིན་ལ་དེ་དགའ་འགྱུར། །གང་ཞིག་རྨུགས་དང་གཉིད་ལ་དགའ་འགྱུར་བ། །དེ་ནི་རྨོངས་ཤིང་ཆོས་ལ་འདུན་པ་ཉམས། །བྱིས་པ་ཡོན་ཏན་ཀུན་ལས་ཡོངས་སུ་ཉམས། །དཀར་པོ་འཇོམས་ཤིང་མུན་པར་འགྲོ་བར་འགྱུར། །ཞེས་སོགས་གསུངས་སོ། །
\b
\v 432 མྱུར་དུ་དང་གློ་བུར་དུ་འཆི་བས་ད་ལྟ་ནས་བརྩོན་དགོས་པ་ནི། སྤྱིར་ངེས་པར་འཆི་ཡང་ད་དུང་རེ་ཞིག་མི་འཆི་བས་ལོང་ཡོད་དོ་ཞེ་ན། འཆི་བར་མ་ཟད་ནམ་འཆི་ལ་ངེས་པ་མེད་ཅིང་འཆི་རྐྱེན་ཤིན་ཏུ་མང་བས་ཚེ་འདིར་རིང་དུ་མི་གནས་པར་དུས་མྱུར་བ་ཉིད་དུ་འཆི་བར་འགྱུར་བས་ཇི་སྲིད་འཆི་བ་དེ་དངོས་སུ་མ་བྱུང་གི་བར་དེ་སྲིད་དུ་ནི་འཆི་ཀར་ཕན་ངེས་པའི་རྣམ་དཀར་དགེ་བའི་ཚོགས་བསགས་པ་ལ་མྱུར་བའི་ཚུལ་གྱིས་རྟག་ཏུ་བརྩོན་པར་བྱ་དགོས་སོ་ཞེས་པ་སྟེ། དྲན་པ་ཉེར་གཞག་ལས། བསམ་པར་མི་བཟོད་མི་བཟོད་པའི། །འཆི་བ་ཇི་སྲིད་མ་བྱུང་བ། །དེ་སྲིད་ཆོས་ནི་ཡིད་ལ་གྱིས། །ཞེས་པ་ལྟར་རོ།། 
\b
\qc ཇི་སྲིད་དུ་ནི་ཚོགས་བསགས་བྱ། །ཞེས་པ་འདི་ལ། རྒྱ་དཔེར། །ཇི་སྲིད་ཚོགས་པ་ཚགས་བཅུག་པས། །ཞེས་ཡོད་ལ། དེ་ནི་ཇི་སྲིད་འཆི་བའི་རྒྱུ་ན་རྒ་སོགས་ཀྱི་ཚོགས་པ་ཚགས་སུ་ཚུད་པའམ་གྲབས་སུ་ཚུད་པས་མྱུར་བ་ཉིད་དུ་འཆི་ཞེས་པའི་དོན་ཡིན་པར་བཤད་དོ། །ད་ལྟ་སོས་དལ་དུ་བསྡད་ནས་འཆི་བ་ལ་ཉེ་བར་ཕྱོགས་པའི་ཚེ་དགེ་བ་བྱས་པས་ཆོག་གོ་ཞེ་ན། འཆི་བའི་དུས་ལ་བབས་ནས་འཆི་བདག་གི་ཁར་སོན་པ་དེའི་ཚེ་ལེ་ལོ་སྤངས་ནས་དགེ་བ་སྒྲུབ་པར་འདོད་ཀྱང་ནི་དགེ་བ་སྒྲུབ་ལོང་ཡོད་པའི་དུས་མ་ཡིན་ཞིང་དགེ་བ་སྒྲུབ་པ་ལ་ནུས་པ་ཡོད་པའི་དུས་ཀྱང་མ་ཡིན་པས་དེའི་དུས་སུ་འབད་པར་བྱས་པས་ཅི་ཞིག་བྱ་སྟེ་དགོས་པའི་དོན་ཅུང་ཟད་ཀྱང་མི་འགྲུབ་པས་སོ། །
\b
\v 433 དེའི་ཚེ་དགེ་བ་སྒྲུབ་པའི་དུས་མ་ཡིན་པའི་རྒྱུ་མཚན་ཡང་འདི་ལྟར། བྱ་དགོས་པའི་ལས་རྣམས་ལས་འདི་དག་ནི་ཕྱིས་བྱའོ་སྙམ་དུ་ཡིད་ལ་བསམ་ཡང་ལག་ལེན་ལ་མ་བཏབ་པས་མ་བྱས་པ་དང༌། བྱ་བ་འགའ་ཞིག་ནི་ད་ལྟ་བྱ་དགོས་སྙམ་ནས་ལག་ཏུ་བླངས་དེ་མགོ་བརྩམས་པའི་བྱེད་བཞིན་པ་དང༌། བྱ་བ་འདི་དག་ལས་ཕལ་ཆེར་ཞིག་ནི་བརྩམ་ནས་ཕྱེད་ཙམ་བྱས་ཟིན་ཞིང་ཕྱེད་ལྷག་མ་རྫོགས་པར་མ་བྱས་པར་གནས་པའི་སྐབས་ཙམ་ཞིག་ལ་གློ་བུར་དུ་འཆི་བདག་འོངས་པར་གྱུར་ནས་ནི་ཐབས་ཅིས་ཀྱང་མི་བཟློག་པར་དུས་དེའི་ཚེ་ཉིད་དུ་གསོད་པར་ཤེས་པ་ན་སྤྱིར་འཆི་བ་འོང་བ་ཙམ་ཤེས་ཀྱང་དེ་ལྟར་གནམ་ལྕགས་ཀྱི་ཐོག་མགོ་སྟེང་དུ་བབས་པ་བཞིན་དུ་གློ་བུར་དུ་འོང་བ་མ་ཤེས་པས་དགེ་ཆོས་བསྒྲུབ་ལོང་ཡོད་ཅིང་སྒྲུབ་པའི་ནུས་པ་ཡོད་པའི་དུས་སུ་མ་བསྒྲུབས་པས་ད་ནི་དགེ་བའི་ལས་ཅི་ཡང་བྱར་མེད་དོ་སྙམ་ནས་ཤིན་ཏུ་འགྱོད་པའི་ཤུགས་ཀྱིས་ཀྱི་ཧུད་ཅེས་མྱ་ངན་གྱི་སྨྲེ་སྔགས་དང་བཅས་ཏེ་འཆི་བདག་གིས་གློ་རྡེག་ཏུ་བདག་ཉིད་བཅོམ་མོ་ཞེས་ཡིད་ལ་སེམས་ཤིང་འགྱོད་པས་གདུངས་པར་འགྱུར་བ་དེའི་ཚེ་ཅུང་ཟད་ཀྱང་བྱར་མེད་པས་ན་ད་ལྟ་ནས་མ་ཤི་ཚུན་ཆད་དུ་སྙོམ་ལས་ཀྱི་ལེ་ལོའི་དབང་དུ་མི་གཏོང་བར་འཆི་ཁར་ཕན་ངེས་པའི་དགེ་བའི་ལས་ཅི་ནུས་རེ་ལ་མྱུར་དུ་འབད་ནས་བརྩོན་པར་བྱའོ། །
\b
\qc དེ་ལ་ཚིགས་བཅད་སྔ་མས་མྱུར་དུ་འཆི་བ་དང་ཕྱི་མས་ནམ་འཆི་ངེས་མེད་གཙོ་བོར་བསྟན་པ་ཡིན་ནོ།།མདོ་ལས། སྲིད་གསུམ་མི་རྟག་སྟོན་ཁའི་སྤྲིན་དང་འདྲ། །འགྲོ་བའི་སྐྱེ་འཆི་གར་ལ་ལྟ་དང་མཚུངས། །འགྲོ་བའི་ཚེ་འགྲོ་ནམ་མཁའི་གློག་འདྲ་སྟེ། །རི་གཟར་འབབ་ཆུ་ལྟ་བུར་མྱུར་མགྱོགས་འགྲོ། །ཞེས་གསུངས་ལ། དེ་བཞིན་དུ་ཚོམས་ལས་ཀྱང་། ཐགས་མཁན་གྱིས་ཐགས་འཐག་པ་ན་ལན་རེ་ལ་སྤུན་ཉག་མ་རེ་ལས་མི་འགྲོ་ཡང་མྱུར་དུ་འཛད་པ་དང་། བཤའ་ལུག་སོགས་གསད་བྱ་རྣམས་གསོད་ཕྱིར་ཁྲིད་པ་ན་གོམ་པ་རེ་རེ་སྤོས་པ་བཞིན་དུ་འཆི་བ་ལ་ཇེ་ཉེར་འགྲོ་བ་དང་ཆུ་ཀླུང་དྲག་པོའི་རྒྱུན་འགྲོ་བ་དང་རི་གཟར་གྱི་ངོས་ནས་ཆུ་འབབ་པ་བཞིན་དུ་ཚེ་མྱུར་དུ་འཛད་པ་སོགས་དཔེ་དུ་མའི་སྒོ་ནས་མྱུར་དུ་འཆི་བར་ངེས་པའི་ཚུལ་བསྟན་ལ། སློབ་སྤྲིང་ལས་ཀྱང་། མར་མེའི་མེ་ལྕེ་ཤུགས་དྲག་རླུང་གིས་བསྐྱོད་པ་ལྟའི། །ཚེ་འདི་སྐད་ཅིག་གནས་པའི་གདེང་ཡང་ཡོད་མ་ཡིན། །ཞེས་དང་། །འདི་ནི་སང་བྱ་འདི་ནི་ཐང་ཅིག་འོག་ཏུ་བྱ། །འདི་ནི་དེའུ་རེ་བྱ་སྐྱེ་བོ་སེམས་པ་ན། །གཤིན་རྗེ་བེ་ལག་ཐོགས་ཟུར་གྱིས་ལྟ་བ་ཡི། །མིག་རྩ་དམར་ཁྲོས་མ་རངས་གད་མོ་རེ་སྙམ་འདེབས། །ཞེས་གློ་བུར་དུ་འཆི་བའི་ཚུལ་བསྟན་ཏོ། །
\b
\v 434 འཆི་ཚེ་མྱ་ངན་གྱིས་གདུངས་པས་དགེ་བ་བྱར་མེད་པ་ནི། དེ་ལྟར་རང་ཉིད་གློ་བུར་དུ་འཆི་བའི་དུས་ཀྱི་ཚེ་སྔར་བྱས་ཀྱི་སྡིག་པ་དྲོན་ཞིང་དགེ་བ་མ་འགྲུབ་པས་འགྱོད་པ་དང་།ཕྱི་མར་ངན་སོང་དུ་འགྲོ་བར་ཤེས་བ་དང་ད་ལྟ་གཉེན་སྡུག་པ་དང་བྲལ་བ་སོགས་ཀྱི་མྱ་ངན་གྱི་ཤུགས་ཀྱིས་སྐྲངས་ཤིང་སྤོས་པ་ཡི་མིག་དམར་པོར་གྱུར་ཅིང་གདོང་ལས་མཆི་མ་མང་པོ་དབང་མེད་དུ་འཛག་པ་དང༌། དེའི་ཚེ་ཉེ་དུ་རྣམས་ཀྱིས་ཀྱང་དེ་འཆི་ངེས་པར་ཤེས་ནས་འཚོ་ཞིང་གསོན་པའི་རེ་ཐག་ཆད་པ་དང་ཞེས་སམ། ཡང་ན་རང་འཆི་བའི་ཚེ་ཉེ་དུ་རྣམས་སྡུག་པ་དང་འབྲལ་བའི་མྱ་ངན་གྱི་ཤུགས་ཀྱིས་སྐྲངས་པ་ཡི་མིག་དམར་པོར་གྱུར་ཅིང་གདོང་ལས་མཆི་མ་འཛག་བཞིན་པའི་སྒོ་ནས་ད་འདི་གསོན་ལབཔ་མི་སྲིད་དོ་སྙམ་ནས་ཉེ་དུ་རྣམས་རེ་ཐག་ཆད་པ་དང་ཞེས་འཆད་པ་ཡང་ཡོད་ལ། 
\b
\qc ཡང་མིག་དམར་གདོང་ལས་མཆི་མ་འཛག་པའི་ཉེ་དུ་རྣམས་ལ་བདག་གིས་བལྟས་ནས་ད་ནི་ཉེ་དུ་འདི་དག་དང་འབྲལ་ངེས་སོ་སྙམ་ནས་རང་ཉིད་རེ་ཐག་ཆད་པ་དང་ཞེས་སྦྱར་ནས་བཤད་པའང་སྣང་ངོ༌། །དེའི་ཚེ་རང་གི་ལས་ངན་པའི་དབང་གིས་ཉེ་བར་སྣང་བའི་གཤིན་རྗེའི་ཕོ་ཉའི་ཚོགས་མང་པོས་བདག་ཉིད་དམྱལ་བར་འཁྲིད་པར་ཆས་པའི་ཚེ་དེ་དག་གི་བཞིན་རས་འཇིགས་སུ་རུང་བའི་ཁྲོ་གཉེར་ལྡན་པ་ལ་ལྟ་དགོས་པར་༌་གྱུར་པ་ན་ཤིན་ཏུ་འཇིགས་སུ་རུང་བར་མཐོང་ནས་དངངས་ཤིང་སྐྲག་པས་སེམས་མྱོས་པར་འགྱུར་བ་དང།
\b
\v 435 དེར་མ་ཟད་རང་གིས་སྔར་བསགས་པའི་སྡིག་པ་རྣམས་ཡིད་ལ་ཡང་ཡང་དྲན་ནས་ངས་འདི་ལྟ་བུའི་སྡིག་པ་བྱས་སོ་སྙམ་དུ་འགྱོད་པ་དྲག་པོ་སྐྱེས་པས་སེམས་གདུངས་པ་དང༌། སེམས་ཅན་དམྱལ་བ་པ་རྣམས་སྡུག་བསྔལ་མི་བཟད་པས་ཉེན་ཅིང་གཟིར་ནས་མ་བཟོད་པས་ཀྱི་ཧུད་ཅེས་སོགས་ཀྱི་སྨྲེ་སྔགས་འདོན་ཞིང་འོ་དོད་འབོད་པའི་སྒྲ་དྲག་པོ་ཡིད་དུ་མི་འོང་བ་རྣམས་ནི་ལས་ལས་སྐྱེས་པའི་རྣ་བས་ཐོས་པ་ཡིས་བདག་ཀྱང་དེ་འདྲ་བའི་གནས་དེར་ད་ལྟ་ནས་འགྲོ་བར་ངེས་སོ་སྙམ་ནས་ཤིན་ཏུ་སྐྲག་ཆེས་པས་བྱེད་ནས་མི་གཙང་བ་བཤང་གཅི་དབང་མེད་དུ་ཟག་པར་གྱུར་པའི་ཟེགས་མས་ལུས་ལ་གོས་ཤིང་མྱ་ངན་གྱི་སྟོབས་ཀྱིས་སེམས་ཤིན་ཏུ་མྱོས་མྱོས་པོར་སོང་ནས་དྲན་པ་ཉམས་པར་གྱུར་པའི་ཚེ་སྒོ་གསུམ་གྱི་འཇུག་པ་དང་དབང་དུ་མ་གྱུར་པས། དགེ་བ་བསྒྲུབ་པའི་སྐབས་མ་ཡིན་པས་ཁྱོད་ཀྱིས་ཅི་ཞིག་བྱ་སྟེ་ཅུང་ཟད་ཀྱང་བྱར་མེད་པས་སོ། །
\b
\qc དེ་ལྟར་བུ་མོ་བདུན་གྱི་རྟོགས་བརྗོད་ལས། རྨི་ལམ་མིག་འཕྲུལ་ཆུ་ཟླ་ལྟ་བུར་རང་བཞིན་གྱིས། །གཡོ་བར་རྟོགས་ལ་ཇི་སྲིད་སྲོག་འདི་ལྷག་མ་དང་བཅས་ཤིང་ལུས་གཞོན་གྱུར་ཚེ་ཆགས་དང་ཉེ་བྲལ་བྱོས། །གཤིན་རྗེའི་ཆུ་སྲིན་རྒ་བའི་ཁར་ནི་ཆུད་གྱུར་ཅིང་། །སྐྲ་དཀར་ཚོགས་ཀྱི་གཉེར་མས་སྤྱི་ནས་བཟུང་ནས་ནི། །སྲོག་མཐར་གྱུར་པའི་གནོད་པའི་ཚེར་མས་གནད་ཕུག་པ། །མཆི་མས་མིག་ཁེངལ་གྱུར་ཚེ་དགེ་བ་ཇི་ལྟར་བྱ། །འཇིག་རྟེན་ཕ་རོལ་མུན་ནག་འཐིབས་པོའི་གཡང་ཆེན་དུ། །ལྟུང་ཞིང་ལུས་ཕྱེར་གྱུར་ཚེ་དགེ་བ་འདོད་གྱུར་པ། །དུག་ཅན་སྦྲུལ་ཁ་དོག་པའི་ནང་དུ་ཚུད་པ་ཡི། །སྦལ་བ་ང་རོ་འདོན་དང་མཚུངས་ཞེས་མཁས་རྣམས་སྨྲ། །ཞེས་རྒ་བ་དང་འཆི་བས་གཏུགས་ཚེ་དྲན་པ་ཉམས་ཤིང་ནུས་སྟོབས་མེད་པས་ཆོས་བྱར་མེད་ང་ར་བསྟན་ཏོ། །
\b
\qc དེས་ན་ད་ལྟ་རང་དབང་ཡོད་ཅིང་ལོང་ཡོད་ལ་བློའི་ནུས་པ་མ་ཉམས་པའི་སྐབས་འདིར་ཕྱི་བཤོལ་གྱི་ལེ་ལོའི་དབང་དུ་མི་གཏོང་བར་དགེ་བའི་ལས་སྒྲུབ་པ་ལ་བརྩོན་པར་བྱ་དགོས་ཏེ། ཀཱི་ཛ་ག་ཏ་མི་ཏྲས། ས་བདག་ཇི་ལྟར་གཡར་པོའི་ལུས། །ནད་མེད་རྒྱུད་མེད་བདེར་གནས་པ། །དེ་ཉིད་ཚེ་ན་སྙིང་པོ་བླང་། །ན་འཆི་རྒྱུད་པས་འཇིགས་མེད་བགྱི། །གང་ཚེ་ན་རྒས་རྒུད་སོགས་ན། །དྲན་ཡང་དེ་ཚེ་ཅི་བགྱིར་མཆིས། །ཞེས་སོ། །འདི་དག་ནི་ངན་འགྲོའི་སྡོན་འགྲོ་ལ་མྱ་ངན་དང་གནས་སྐབས་ཇི་ལྟར་འབྱུང་ཚུལ་བསྟན་པ་སྟེ་ཚེ་འདིའི་ཉེས་དམིགས་དེ་ལྟར་འབྱུང་བ་ལ་བསམ་ནས་ལེ་ལོ་སྤོང་བའོ། །
\b
\v 436 ཕྱི་མའི་ཉེས་དམིགས་ལ་བསམ་ནས་ལེ་ལོ་སྤང་བ་ལ། ་མྱོང་འགྱུར་དམྱལ་བའི་སྡུག་བསྔལ་བསམ་པ་ནི། ཁྱོད་ནི་འཆི་བ་ལ་ཉེ་བར་ཕྱོགས་པའི་དུས་སུ་ཉ་གསོན་པོ་བྱེ་ཚན་ལ་འགྲེ་ལྡོག་བྱེད་པར་འགྱུར་བ་ལྟ་བུའི་ཚེ་འདིར་ཡང་འཇིགས་པ་ཆེན་པོ་དང་ལྡན་པར་གྱུར་ན་ཐོག་མེད་ནས་ད་ལྟའི་བར་སྡིག་པ་མི་དགེ་བ་བྱས་པའི་ལས་ཀྱི་དབང་གིས་ཕྱི་མར་དམྱལ་བའི་གནས་རིས་སུ་སྐྱེས་ནས་དམྱལ་བ་མི་བཟད་བའི་སྡུག་བསྔལ་རྣམས་ནི་དངོས་སུ་མྱོང་དགོས་པར་གྱུར་པའི་༌ཚེ་འཇིགས་པ་ཆེན་པོ་དང་ལྡན་པ་སྨོས་ཅི་དགོས་ཞེས་པའོ། །
\b
\qc ཡང་རྐང་པ་དང་པོའི་དོན་རྒྱ་གར་ཤར་ཕྱོགས་པ་རྣམས་ནམ་འདོད་ལ་རིམ་གྱིས་བཟའ་བའི་དོན་དུ་ཉ་གསོན་པོ་མང་པོ་ཆུ་བུམ་གྱི་ནང་དུ་བཞག་ནས་གསོ་ཞིང་བཟའ་འདོད་པའི་ཚེ་གསོད་པར་བྱེད་ལ་དེའི་ཚེ་ཆུ་སྣོད་ཀྱི་ནང་དུ་འགྲེ་ལྡོག་བྱེད་པ་ལྟ་བུ་ཞེས་འགྲེལ་ཆེན་སོགས་སུ་བཤད་དོ། །
\b
\v 437 དེ་ལྟར་དམྱལ་བའི་གནས་དེར་ཁྲོ་ཆུ་ཁོལ་མ་དང༌། ཟངས་ཞུན་ཁོལ་མ་ལ་སོགས་པའི་ཆུ་ཚན་གྱིས་ནི་ལུས་ལ་རེག་པར་གྱུར་པ་ན་དམྱལ་བ་པ་དག་གི་ལུས་ནི་ལས་ཀྱི་དབང་གིས་ཤིན་ཏུ་འཇམ་ཞིང་སྙི་བའི་གཞོན་ཤ་ཅན་དུ་ཡོད་ལ། དེ་ལྟ་བུར་ཅི་ཡང་མི་བཟོད་པའི་ལུས་ལ་རེག་པས་རབ་ཏུ་ཚ་ཞིང་གདུང་བའི་སྡུག་བསྔལ་མྱོང་བར་འགྱུར་བའི་དམྱལ་བ་ཡི་ནི་གནས་སུ་འཕེན་བྱེད་ཀྱི་འདུས་སྡིག་པ་མི་དགེ་བ་བཅུ་སོགས་མང་པོ་བྱས་ཤིང་བསགས་ནས་ད་ལྟ་ཁྱོད་ཅིའི་ཕྱིར་འདི་ལྟར་སྙིང་སྟོབས་བསྐྱེད་དེ་ཇི་མི་སྙམ་པར་སྐྱིད་པོར་རློམ་ནས་སོས་དལ་བག་ཡངས་སུ་བྱས་ཏེ་སྙོམ་ལས་ཀྱི་ལེ་ལོའི་དང་དུ་ཡིད་བདེ་བར་གནས་ཏེ་དེ་ལྟར་གནས་པ་མི་རིགས་སོ་ཞེས་པ་སྟེ། སྔར་ཐོག་མེད་ནས་དམྱལ་བར་སྐྱེ་བའི་རྒྱུའི་སྡིག་པ་བསགས་པའང་དཔག་ཏུ་མེད་པ་ཡོད་པ་དང་ད་ལྟ་ཡང་ཉི་མ་རེ་རེ་ཞིང་ཡང་དམྱལ་བར་འཕེན་བྱེད་ཀྱི་ལས་ངན་དུ་མ་གསོག་པ་ལ་བསམ་ནས་ལེ་ལོ་མི་བྱ་བར་མགོ་ལ་མེ་ཤོར་བ་ལྟར་སྡིག་སྦྱོང་སོགས་ཀྱི་དགེ་བ་ལ་བརྩོན་པར་བྱ་དགོས་པའི་དོན་ཡིན་པར་གསུངས་སོ། །
\b
\qc དེ་ལྟ་བུའི་དམྱལ་བའི་སྡུག་བསྔལ་རང་ཐོག་ཏུ་འབབ་ལ་དབུགས་འབྱུང་འཇུག་འགག་པའི་དུས་ཙམ་གྱིས་བར་དུ་ཆོད་པ་ལས་མེད་པས་སྡིག་པ་ཅན་འཇིགས་རིག་པ་ནི། བཤེས་སྤྲིང་ལས། སྡིག་ཅན་དབུགས་འབྱུང་འགག་པ་ཙམ་ཞིག་གི། །དུས་ཀྱིས་བར་དུ་ཆོད་རྣམས་དམྱལ་བ་ཡི། །སྡུག་བསྔལ་གཞལ་ཡས་ཐོས་ནས་རྣམ་སྟོང་དུ། །མི་འཇིགས་གང་ལགས་སོས་རྡོ་རྗེའི་རང་བཞིན་ནོ། །དམྱལ་བ་བྲིས་པ་མཐོང་དང་ཐོས་པ་དང༌། །དྲན་དང་བཀླག་དང་གཟུགས་སུ་བགྱིས་པས་ཀྱང་། འཇིགས་པ་སྐྱེད་པར་བགྱིད་ན་མི་བཟད་པའི། །རྣམ་སྨིན་ཉམས་སུ་མྱོང་ན་སྨོས་ཅི་འཚལ། །ཞེས་དང༌། 
\b
\qc རིགས་དྲུག་གི་སྡུག་བསྔལ་གྱི་ནང་ནས་དམྱལ་བའི་སྡུག་བསྔལ་བཟོད་གླགས་མེད་པ་ནི། །འདི་ན་ཉིན་གཅིག་མདུང་ཐུང་སུམ་བརྒྱ་ཡིས། །རབ་ཏུ་དྲག་བཏབ་སྡུག་བསྔལ་གང་ལགས་པ། །དེས་ནི་དམྱལ་བའི་སྡུག་བསྔལ་ཆུང་ངུ་ལའང་། །འོལ་ཡང་མི་བགྱི་ཆར་ཡང་མི་ཕོད་དེ། །ཞེས་དང་།དེའི་སྡུག་བསྔལ་ཡུན་རིང་བའི་ཚུལ་སྤྱི་ཙམ་ནི། དེ་ལྟར་སྡུག་བསྔལ་ཤིན་ཏུ་མི་བཟད་ལོ། །བྱེ་བ་ཕྲག་བརྒྱར་ཉམས་སུ་མྱོང་ཡང་ནི། །ཇི་སྲིད་མི་དགེ་དེ་ཟད་མ་གྱུར་པ། །དེ་སྲིད་སྲོག་དང་འབྲལ་བར་མི་འགྱུར་རོ། །ཞེས་གསུངས་ལ། བཟང་སྐྱོང་གིས་ཞུས་པར། འཛམ་བུའི་གླིང་པའི་མིདམྱལ་བའི་མི་ལ་བལྟར་འགྲོ་ན་མཐོང་མ་ཐག་ཏུ་འཆི་བའི་ཆོས་དང་ལྡན་པར་འགྱུར་རོ་ཞེས་དང༌།
\b
\qc བདུལ་བ་ལུང་ལས། ཚེ་དང་ལྡན་པ་གང་གི་ཀིའི་སྤུན་ཞེས་པ་ཚེ་རབས་ལྔ་བརྒྱར་དམྱལ་བར་སྐྱེས་པ་ཞིག་མིར་སྐྱེས། རབ་ཏུ་བྱུང་ནས་དམྱལ་བའི་གཏམ་ཐོས་པས་སྔར་དེར་སྐྱེས་པ་དྲན་པས་བ་སྤུའི་ཁུང་བུ་ནས་ཁྲག་མང་པོ་ཟག་པས་ཆོས་གོས་ཁྲ་བོར་གྱུར་པ་ན། ལུས་ཕྱིས་བཅང་བར་ཞེས་གནང་བར་བཤད་དོ། །དེས་ནི་ཕྱི་མར་དམྱལ་བའི་སྡུག་བསྔལ་དངོས་སུ་མྱོང་ཚུལ་ལ་བརྟགས་ཏེ་ད་ལྟ་ནས་འཇིགས་སྐྲག་དང་སྐྱོ་བ་བསྐྱེད་ནས་དེར་སྐྱེ་བའི་རྒྱུ་སྔར་བསགས་ལ་འགྱོད་བཤགས་དང་ཕྱིས་འབྱུང་ལ་སྡོམ་སེམས་བརྟན་པོ་བསྟེན་དགོས་པར་བསྟན་ཏོ། །
\b
\v 438 འདི་ཕྱིའི་ཉེས་དམིགས་འབྱུང་བའི་རྒྱུར་བསམ་སྟེ་སྐྱོ་བ་སྐྱེད་པ་ནི། འདི་དང་ཕྱི་མའི་སྐབས་སུ་བདེ་བ་འབྱུང་བའི་རྒྱུ་དགེ་བ་ལ་ཅུང་ཟད་ཀྱང་བརྩོན་པ་མེད་པར་འབྲས་བུ་བདེ་ཞིང་ཡིད་དུ་འོང་བ་འདོད་པ་དང་། དཀའ་སྤྱད་སོགས་ཀྱི་སྡུག་བསྔལ་ཕྲ་མོ་ཙམ་ལའང་བསྲན་མི་ནུས་པའི་བཟེ་རེ་ཅན་ལ་སྡུག་བསྔལ་སྣ་ཚོགས་ཀྱི་གནོད་པ་མང་པོ་ཆར་བཞིན་འབབ་པར་འགྱུར་ཞིང་ཞེས་པའམ། རྒྱ་དཔེར། གཞོན་ཤ་ཅན་ལ་གནོད་མང་ཞིང༌། ཞེས་འབྱུང་སྟེ་བཟེ་རེ་ཅན་དང་གཞོན་ཤ་ཅན་གཉིས་ཀ་གནོད་པ་ཅི་ཡང་མི་བཟོད་པར་འདྲ་བས་སོ། །
\b
\qc སྐྱེས་ཕྱིན་ཆད་འཆི་བདག་གིས་ངེས་པར་དབང་དུ་བྱས་ནས་དེ་ལས་ནམ་ཡང་འདའ་མི་ནུས་པའི་འཆི་བས་བཟུང་བཞིན་དུ་ཡང་ལྷ་འདོད་ཡོན་གྱི་བདེ་བས་བག་མེད་དུ་མྱོས་ནས་འཆི་བ་མི་དྲན་པ་དང་འདྲ་བའམ་ཡང་ན་ལྷ་ལ་འཆི་མེད་ཅེས་བརྗོད་པ་དང་འདྲ་བར་འཆི་བ་མེད་པ་ལྟར་ཡུན་རིང་དུ་གནས་པར་འདོད་པའི་ཞེ་འདོད་དང་གནས་ཚུལ་ཕྱིན་ཅི་ལོག་ཏུ་གྱུར་པའི་རྨོངས་པ་འགལ་འདུ་ཅན་རྣམས་གློ་བུར་དུ་འཆི་བདག་གིས་ཟིན་པར་གྱུར་པ་སོགས་ཀྱི་ཚེ་ཀྱི་ཧུད་ཅེས་པའི་སྨྲེ་སྔགས་དང་༌བཅས་བཞིན་དུ་འཆི་བའི་སྡུག་བསྔལ་དང་གཤིན་རྗེའི་འཇིགས་པ་དང་ངན་སོང་གི་སྡུག་བསྔལ་དག་གིས་བརྒྱུད་མར་བཅོམ་པར་འགྱུར་ཞེས་པའམ།། ཡང་ན་དེ་ལྟ་བུའི་རྨོངས་པ་འགལ་འདུ་ཅན་རྣམས་ལ་བསྟན་བཅོས་རྩོམ་པ་པོའི་སྙིང་རྗེའི་དབང་གིས་ཀྱི་ཧུད་རྨོངས་པ་རྣམས་འདོད་པ་མི་འཐོབ་ཅིང་མི་འདོད་པ་ཐོག་ཏུ་འབབ་པའི་སྡུག་བསྔལ་དག་གིས་བཅོམ་པར་འགྱུར་ཞེས་སྨྲས་པའི་དོན་ནོ།།
\b
\qc དེ་དག་ཕྱིན་ཅི་ལོག་གི་འཁྲུལ་པ་ཅན་ནམ་འགལ་འདུ་ཅན་ཡིན་པའི་རྒྱུ་མཚན་ནི། འབྲས་བུ་བདེ་བ་འདོད་ན་རྒྱུ་དགེ་བ་ལ་བརྩོན་རིགས་པ་ལས་དགེ་བ་ལ་མི་བརྩོན་པར་བདེ་སྐྱིད་འོང་བར་རེ་བ་དང་། སྡུག་བསྔལ་ལ་བསྲན་ནུས་ན་སྡུག་བསྔལ་གྱིས་དེ་ཙམ་གནོད་མི་ནུས་ཀྱང་ཅུང་ཟད་ཙམ་ཡང་བསྲན་མི་ནུས་པའི་ཕྱིར་སྡུག་བསྔལ་ཆུང་ངུས་ཀྱང་ཆེས་ཆེར་གནོད་པ་དང༌། འཆི་བདག་གིས་བཟུང་བཞིན་དུ་འཆི་མི་དགོས་པ་ལྟར་བག་བརྐྱང་སྟེ་སྡོད་མི་རིགས་ཀྱང་ལྷ་དང་འདྲ་བར་ཡུན་རིང་པོའི་བར་དུ་མི་འཆི་བར་གསོན་དུ་རེ་བའི་ཕྱིར་ཏེ་དེ་ལྟ་བུའི་རྨོངས་པ་རྣམས་ནི་སྙིང་རྗེའི་གནས་སུ་འོས་པའོ། །དེ་ལྟར་འཆི་བ་མི་རྟག་པ་དང་སྲིད་པའི་སྡུག་བསྔལ་བསྟན་པ་ནི་སྲིད་པ་ལས་ཡིད་འབྱུང་བའི་སྐྱོ་བ་སྐྱེད་པའི་ཐབས་ཏེ། གོང་དུ་འཁོར་བའི་སྡུག་བསྔལ་གྱིས་མི་སྐྱོ་བ་ལས་ལེ་ལོ་ཉེ་བར་སྐྱེ་བར་གསུངས་པ་དེ་ཉིད་ཀྱི་གཉེན་པོ་སྒོམ་པའི་ཚུལ་ལོ།།
\b
\qc དེ་ལྟར་འཆི་བ་བསམ་པ་ནི་དྲན་པའི་མཆོག་གམ་འདུ་ཤེས་ཀྱི་མཆོག་དང་འཁོར་བ་ལས་ཡིད་འབྱུང་བ་ནི་བསམ་པའི་ནང་ནས་མཆོག་ཡིན་ཏེ། དྲན་པ་ཉེར་གཞག་ལས། འཆི་བ་སོམས་དང་བརྟན་པ་རྣམས། །དེ་ལས་བཟློག་ཐབས་མེད་པ་ཡིན། །གང་འདི་འཆི་བ་འབྱུང་བ་ནི། །དྲན་པའི་མཆོག་ཏུ་རབ་ཏུ་བསྔགས། །ཞེས་དང་། རྒྱལ་པོ་ལ་གདམས་པ་ལས་ཀྱང་། རྗེས་ཐམས་ཅད་ཀྱི་ནང་ན་གླང་པོ་ཆེའི་རྗེས་མཆོག་གོ།མེ་ཏོག་རྣམས་ཀྱི་ནང་ན་པད་མ་དཀར་པོ་མཆོག་གོ།འདུ་ཤེས་ཐམས་ཅད་ཀྱི་ནང་ན་མི་རྟག་པའི་འདུ་ཤེས་མཆོག་གོ།བསམ་པ་རྣམས་ཀྱི་ནང་ན་འཁོར་བ་ལས་ཡིད་འབྱུང་བ་མཆོག་གོ།རྒྱལ་པོ་ཆེན་པོ་འཁོར་བ་ལས་ཡིད་བྱུང་བ་ལེགས་སོ་སྐྱོ་བ་སྐྱེས་པ་ལེགས་སོ་ཞེས་གསུངས།
\b
\v 439 རྟེན་བཟང་རྙེད་དུས་ལེ་ལོ་སྤངས་ཏེ་འབད་པར་གདམས་པ་ནི། ད་ལྟ་དལ་འབྱོར་གྱི་ཆོས་དང་ལྡན་པའི་མི་ཡི་ལུས་རྟེན་གྲུ་བོ་ཆེ་བཟང་པོ་དང་འདྲ་བ་ཐོབ་པ་འདི་དོན་ཤིན་ཏུ་ཆེ་བས་དེ་ལ་བརྟེན་ནས་ནིའམ་བརྟེན་ནས་སུ་སྡུག་བསྔལ་གྱི་རང་བཞིན་གྱི་སྲིད་པའི་ཆུ་བོ་ཆེན་པོ་རྒྱ་ཆེ་ལ་གཏིང་ཟབ་པས་བརྒལ་བར་དཀའ་བ་སྐྱེ་རྒ་ན་འཆི་སོགས་གནོད་པ་མི་བཟད་པ་སྣ་ཚོགས་པའི་དབའ་རླབས་དང་ལྡན་པ་འདི་ལས་སྒྲོལ་བའི་ཐབས་ལ་འབད་པར་བྱོས་ལ་འཁོར་བའི་སྡུག་བསྔལ་ལས་རྒྱབ་ཀྱིས་ཕྱོགས་པར་བྱ་དགོས་ཏེ། རྟེན་འདི་ལ་སྲིད་མཚོ་ལས་བརྒལ་ནས་ཐར་བའི་སྐམ་སར་བགྲོད་ནུས་པའི་ནུས་པ་ཁྱད་པར་ཅན་ཡོད་པས་སོ། །
\b
\qc ད་ལྟ་ལེ་ལོའི་དབང་དུ་བཏང་ནས་དོན་མེད་དང་དོན་ཆུང་གི་ལས་ལ་འབད་ནས་ལུས་རྟེན་གྱི་གྲུ་བཟང་པོ་འདི་ཆུད་ཟོས་སུ་གྱུར་ན་ཕྱི་ནས་སམ་སླར་ཡང་ཤིན་ཏུ་རྙེད་དཀའ་བས་༌ན་ཀ་ཡེ་རྨོངས་པ་ཁྱོད་ཅེས་རང་ཉིད་ལ་བོས་ནས་གྲུ་ཡོད་དུས་ཆུ་བོ་ལས་བརྒལ་དགོས་པ་ལྟར་ད་རེས་སྡུག་བསྔལ་གྱི་ཆུ་མཚོ་ཆེན་པོའི་ཕ་རོལ་དུ་སྒྲོལ་ནུས་པའི་ལུས་རྟེན་གྲུ་དང་འདྲ་བ་འདི་ལྟ་བུ་ལན་ཅིག་ཐོབ་པའི་དུས་སུ་བག་མེད་པའི་ངང་དུ་གཉིད་མ་ལོག་པར་དཀར་ནག་གི་ལས་ལ་བླང་དོར་ཚུལ་བཞིན་དུ་གྱིས་ལ་སྲིད་པའི་སྡུག་བསྔལ་ལས་ངེས་པར་འབྱུང་བའི་ཐབས་ལམ་བསླབ་པ་གསུམ་ཉམས་སུ་ལེན་པ་ལ་བརྩོན་ནས་གཉིད་སོགས་ལ་བརྟེན་པའི་སྙོམ་ལས་ཀྱི་ལེ་ལོ་འགོག་པ་ལ་འབད་པར་གྱིས་ཤིག་ཅེས་པའོ། །
\b
\qc ཀླུ་སྒྲུབ་ཀྱིས། བསོད་ནམས་ཆེན་པོའི་རིན་གྱིས་ནི། །ཁྱོད་ཀྱིས་ལུས་ཀྱི་གྲུ་ཉོས་པ། །ཇི་སྲིད་ཆགས་པར་མ་གྱུར་པ། །སྡུག་བསྔལ་རྒྱ་མཚོའི་ཕ་རོལ་སོང་། །ཞེས་དང༌། ལམ་སྒྲོན་དུ། །གཉིད་རྨུགས་ལེ་ལོ་སྤང་བྱ་ཞིང་། །རྟག་ཏུ་བརྩོན་འགྲུས་འབད་པར་བྱ། །ཞེས་གསུངས། དེས་ན་གོང་དུ་བཤད་པ་ངན་སོང་རང་གི་སྡུག་བསྔལ་བསམ་ནས་ད་ལྟ་དེ་འདྲའི་སྡུག་བསྔལ་ཅན་གྱི་གནས་སུ་མ་སྐྱེས་པར་ཐོབ་པར་དཀའ་བ་འཛམ་བུའི་གླིང་གི་མིའི་རྟེན་ཁྱད་པར་ཅན་ཐོབ་པའི་དུས་འདིར་ལས་འབྲས་ཀྱི་བླང་དོར་ཚུལ་བཞིན་དུ་བྱས་ནས་ཕྱིས་ངན་འགྲོར་སྐྱེ་བ་རྒྱུན་གཅོད་པ་དང་ཐར་བ་སྒྲུབ་པ་ལ་མཐོ་རིས་ཀྱི་རྟེན་བརྒྱུད་མར་རྙེད་དགོས་པས་དེ་ཐོབ་བྱེད་ཀྱི་རྒྱུ་ཚུལ་ཁྲིམས་སྲུང་བ་སོགས་ལ་ད་ལྟ་བརྩོན་དགོས་ཏེ།
\b
\qc ཀླུ་སྒྲུབ་ཀྱིས། རབ་ཏུ་ཚ་ཞིང་གྲང་བ་ཡི། །དམྱལ་བ་ཉི་མ་གཅིག་བཞིན་དྲན། །བཀྲེས་སྐོམ་དག་གིས་རིད་པ་ཡི། །ཡི་དྭགས་དག་ཀྱང་དྲན་པར་བྱ། །རྨོངས་པའི་སྡུག་བསྔལ་རབ་མང་བའི།།བྱོལ་སོང་བལྟ་ཞིང་དྲན་པར་བྱ། །དེ་རྒྱུ་རྣམ་སྤངང་བདེ་རྒྱུ་སྤྱད། །ཐོབ་དཀའ་འཛམ་གླིངམི་ཡི་ལུས། །དེ་ཐོབ་དུས་སུ་ངན་སོང་རྒྱུ། །རབ་ཏུ་བསྒྲིམས་ཏེ་གཅད་པར་བྱ། །ཞེས་གསུངས་པའི་ཕྱིར། 
\b
\qc དེ་དག་གིས་ནི་ཕྱི་བཤོལ་བྱེད་པའི་ལེ་ལོ་སྤོང་པའི་ཐབས་སུ་འཆི་བ་མི་རྟག་པ་དང་ཤི་བའི་འོག་ཏུ་ངན་འགྲོར་ལྟུང་བ་དང་དལ་འབྱོར་གྱི་ལུས་རྟེན་རྙེད་དཀའ་བའི་ཚུལ་གསུམ་པོ་ལ་ཡང་ཡང་བསམ་པར་བྱས་ཏེ་ལོང་ཡོད་དུ་འཛིན་པའི་ལེ་ལོ་སྐྱེ་བའི་སྐབས་བཅོམ་ནས་ལོང་མེད་ཀྱི་བློ་སྣ་རྒྱུད་ལ་སྐྱེད་པའི་ཚུལ་བསྟན་པ་ཡིན་ནོ། །འདིར་དེ་རྣམས་བསམ་སྟེ་སྙོམ་ལས་ཀྱི་ལེ་ལོ་སྤངས་ནས་བརྩོན་འགྲུས་རྩོམ་དགོས་པར་བསྟན་པ་བཞིན་དུ་བསླབ་བཏུས་སུ་དེ་རྣམས་བསམ་ནས་བྱིངརྒོད་སྤོངཚུལ་ཡང་བསམ་གཏན་གྱི་ལེའུ་གསུངས་སོ། །
\b
\qc གཞན་ཡང་སྔར་སྡིག་བཤགས་སྐབས་འཆི་བ་མི་རྟག་པ་བསྟན་པ་ནི་དེ་བསམ་ནས་མྱུར་དུ་སྡིག་སྦྱོང་ལ་འབད་དགོས་པ་དང་འདིར་དེ་བསྟན་པ་ནི་འཆི་བ་བསམ་སྟེ་ལེ་ལོ་སྤངས་ནས་མྱུར་དུ་བརྩོན་འགྲུས་རྩོམ་དགོས་པའི་དོན་ཡིན་ལ། དེ་བཞིན་དུ་སྔར་བག་ཡོད་ལེའུར་རྣལ་འབྱོར་རྙེད་དཀའ་བསྟན་པ་ནི་དེ་བསམ་ནས་བསྒྲུབ་བྱ་བསླབ་པ་སོགས་ལ་བག་ཡོད་བྱ་དགོས་པ་དང་འདིར་དེ་བསྟན་པ་ནི་དོན་དེ་ཉིད་བསམས་ནས་ལེ་ལོ་སོགས་ཀྱི་དབང་དུ་མི་གཏོང་བར་བརྩོན་འགྲུས་རྩོམ་དགོས་པ་འི་དོན་ཡིན་པས་དེ་སྔར་དགོས་ཆེད་སོ་སོར་ཤེས་པར་བྱའོ།།
\b
\v 440 གཉིས་པ་བྱ་བ་ངན་ཞེན་གྱི་ལེ་ལོའི་གཉེན་པོ་སྒོམ་ཚུལ་ནི། དགའ་བའི་རྒྱུ་ནི་སོགས་ཏེ་གནས་སྐབས་དང་མཐར་ཐུག་ཀུན་ཏུ་དགའ་བ་དང་བདེ་བའི་རྒྱུའམ་རྒྱུན་ནི་ཟད་པ་མེད་པ་མཐའ་ཡས་པ་འབྱུང་།བའི་ཐབས་སམ་རྒྱུ་བླ་ན་མེད་པ་དམ་པའི་ཆོས་ཉམས་སུ་ལེན་པ་ལ་དགའ་ཞིང་སྤྲོ་བ་ཡིན་པ་ལ། དེ་ལྟ་བུའི་དགའ་བའི་མཆོག་དེ་ཉིད་སྤངས་ནས་འཁོར་བའི་སྡུག་བསྔལ་སྣ་ཚོགས་པ་འབྱུང་བའི་རྒྱུ་ཉིད་དུ་གྱུར་པའི་ཁ་ན་མ་ཐོ་བ་དང་བཅས་པ་སྡིག་པའི་ལས་དང་འདུ་འཛི་མང་པོ་ཡིས་སེམས་ཕྱི་རོལ་གྱི་ཡུལ་སྣ་ཚོགས་ལ་གཡེང་བ་དང་ཆགས་པའི་དབང་གིས་གཟུགས་སྒྲ་སོགས་ལ་སེམས་འཕྲོ་ཞིང་རྒོད་པ་དང༌། 
\b
\qc ངག་གི་རྣམ་འགྱུར་བག་མེད་པའི་དགའ་བ་དང་བཅས་པས་ཧ་ཧ་ཞེས་དགོད་ཅིང་ག་ཞ་བྱེད་པ་དང་གླུ་དབྱངས་ལེན་པ་དང་གཞན་ཡང་དོན་མེད་པའི་ཅལ་ཅོལ་མང་དུ་སྨྲ་བ་དང༌། ལུས་ཀྱིས་གར་དང་མཆོངརྒྱུག་བྱེད་པ་ལ་སོགས་པ་ཆོས་དང་འགལ་ཞིང་དོན་མེད་པའི་བྱ་བ་མང་པོ་རྣམས་བྱེད་པ་ལ་ཁྱོད་ཅི་ཡི་ཕྱིར་དགའ་སྟེ་དགའ་མི་རིགས་ཏེ་དེ་དག་ལ་དགའ་བ་ནི་ཚེ་འདིའི་དོན་ཆེན་པོ་ཉམས་པར་བྱེད་པའི་རྒྱུ་དངཕྱི་མའི་སྐབས་སུ་སྡུག་བསྔལ་དུ་མ་སྐྱེད་པའི་རྒྱུའམ་གཞིར་གྱུར་པ་ཡིན་པའི་ཕྱིར།
\b
\qc དེས་ན་དེ་དག་ལ་དགའ་བ་ནི། རིན་ཆེན་ཕྲེང་བར། ཆགས་པ་ལེ་ལོ་ཅན་གྱི་ཡིན། །ཞེས་པ་ལྟར་བྱ་བ་ངན་པ་ལ་ཆགས་ཤིང་ཞེན་པའི་ལེ་ལོ་ཡིན་པའི་ཕྱིར་དེ་དག་འགོག་པའི་ཐབས་ལ་བརྩོན་པར་བྱའོ།།འདི་ལ་དགའ་བའི་རྒྱུན་ནི་མཐའ་ཡས་ཞེས་ཡོང་བ་འཆད་བདེའོ། །
\b
\qc དེ་ལྟར་ཀློག་པ་ཐོས་བསམ་དང་སྤོང་བ་བསམ་གཏན་སྒོམ་པ་སོགས་དམ་པའི་ཆོས་ཀྱི་དགའ་བདེ་སྤངས་ནས་དོན་མེད་པ་ཉེས་པ་ཆེ་བའི་ཚོང་དང་ཞིང་ལས་སོགས་ཁྱིམ་ན་གནས་པའི་ལས་ངན་པ་ལ་དགའ་བའི་ཉེས་དམིགས་ནི། ལྷག་བསམ་བསྐུལ་བ་ལས། བླ་མས་བསྐུལ་ན་བཀའ་བློ་མི་བདེ་ཞིང་རྗེས་སུ་བསྟན་པ་མཐུན་པར་མི་འཛིན་པ། དེ་ནི་མྱུར་དུ་ཚུལ་ཁྲིམས་ཉམས་པར་འགྱུར། །ཉེས་པ་འདི་དག་ལས་ལ་དགའ་བའི་ཡིན། །ཁྱིམ་ན་གནས་པའི་ལས་རྣམས་རྟག་སེམས་པ། །དེ་ནི་རྟག་ཏུ་གདུང་བར་བམའགྱུར་བ་སྟེ། །བསམ་གཏན་དང་ནི་སྤོང་བ་དེ་མི་བྱེད། །ཉེས་པ་འདི་དག་ལས་ལ་དགའ་བའི་ཡིན། །དེ་ཡིས་འདོད་ཆགས་ཤས་ནི་ཆེ་བར་སྐྱེད། །དེ་ནི་རོ་བྲོ་རྣམས་ལ་ཆགས་ཤིང་ཞེན། །དེ་ནི་ངན་ངོན་ཙམ་གྱིས་དགའ་མི་འགྱུར། །ཉེས་པ་འདི་དག་ལས་ལ་དགའ་བའི་ཡིན། །དེ་ནི་འཁོར་མང་པོ་ལ་དགའ་འགྱུར་ཏེ། །དེ་ཉམས་ན་ནི་ཤིན་ཏུ་སྡུག་བསྔལ་འགྱུར།།དེ་ནི་བོང་བུ་བཞིན་དུ་འདྲེ་བར་འགྱུར། །ཉེས་པ་འདི་དག་ལས་ལ་དགའ་བའི་ཡིན། །ཞེས་སོགས་དང༌། 
\b
\qc གང་དག་མཆོག་གི་ཆོས་ཡོངས་སུ་སྤངས་ནས་ལས་ངོན་པ་རྣམས་རྩོམ་པའི་བྱང་ཆུབ་སེམས་དཔའ་དེ་དག་ནི་ཤེས་རབ་ཤིན་ཏུ་ཆུང་བར་འགྱུར་རོ། །བྱམས་པ་ཁྱོད་ལ་བསྟན་ཏོ་ཁྱོད་ཀྱིས་ཁོང་དུ་ཆུད་པར་བྱའོ། །གང་དག་ལ་བརྩོན་པ་མེད་པ་དང་བསམ་གཏན་མེད་པ་དང་སྤོང་བ་མེད་པ་དང་ཁ་ཏོན་བྱ་བ་དང་ཐོས་པ་ཡོངས་སུ་ཚོལ་བ་མེད་པའི་བྱང་ཆུབ་སེམས་དཔའ་དེ་བཞིན་གཤེགས་པའི་བསྟན་པ་ལ་རབ་ཏུ་བྱུང་བ་མ་ཡིན་ནོ་ཞེས་སོགས་བསླབ་བཏུས་སུ་དྲངས་པ་བཞིན་ནོ། །
\b
\qc མདོར་ན་བྱ་བ་ངན་ཞེན་གྱི་ལེ་ལོའི་གཉེན་པོར་དམ་པའི་ཆོས་ནི་ཚེ་འདི་ཕྱིའི་དག འ་བ་མཐའ་ཡས་པའི་རྒྱུ་ཡིན་པ་དང་ཁ་ན་མ་ཐོ་བའི་སྡིག་པའི་ལས་དང་དོན་མེད་པའི་རྣམ་གཡེང་སྐྱེད་བྱེད་ཀྱི་ལས་རྣམས་ནི་ཚེ་འདིར་དོན་ཆེན་པོ་དམ་པའི་ཆོས་ཀྱི་བྱ་བ་ཉམས་པར་བྱེད་པ་དང་ཕྱི་མར་ཡང་ངན་འགྲོའི་སྡུག་བསྔལ་སོགས་མི་འདོད་པ་མཐའ་ཡས་པ་སྐྱེད་བྱེད་ཀྱི་རྒྱུ་ཡིན་ཚུལ་ཡང་ཡང་བསམ་ནས་དེ་སྤོང་བ་ཡིན་ནོ།།
\b
\v 441 གསུམ་པ་སྒྱིད་ལུག་གི་ལེ་ལོའི་གཉེན་པོ་སྒོམ་ཚུལ་ནི། སྐྱིད་ལུག་མེད་དང་ཞེས་སོགས་ཏེ། དེ་ཡང་གོང་དུ་བཤད་པ་དེ་ལྟར་སྙོམ་ལས་ཀྱི་ལེ་ལོ་དང་བྱ་བ་ངན་ཞེན་གྱི་ལེ་ལོ་རྣམས་བཀག་ནས་དམ་པའི་ཆོས་ཉམས་སུ་ལེན་པ་ལ་སྤྲོ་བ་བྱུང་ཡང་དེ་ཙམ་གྱིས་མི་ཆོག་པར་ཐེག་པ་མཆོག་གི་ལམ་ལ་སློབ་དགོས་པས་དེ་ལ་བདག་ལྟ་བུས་སྒྲུབ་ག་ལ་ནུས་སྙམ་དུ་སྒྱིད་ལུག་པའམ་སེམས་ཞུམ་པར་གྱུར་ན་དེ་ཉིད་བསལ་བར་བྱ་དགོས་པས་འདིར་དེ་བསལ་ཐབས་ཀྱི་གཉེན་པོ་འཆད་ལ། 
\b
\qc དེ་ལ་ཡང་ཐོག་མར། མདོར་བསྟན་གྱི་སྒོ་ནས་འབད་པར་གདམས་པ་ནི། དཔེར་ན་འཇིག་རྟེན་པའི་རྒྱལ་པོ་ཆེན་པོ་དག་ཆོས་བཞིའི་སྒོ་ནས་དགྲ་སྡེ་ལས་རྒྱལ་བར་བྱེད་པ་ལྟར་བྱང་ཆུབ་སེམས་དཔས་ཀྱང་སྤང་བྱ་མི་མཐུན་ཕྱོགས་ལས་རྒྱལ་བར་བྱེད་པ་ལ་ཐོག་མར་ལམ་ལ་སློབ་པའི་དུས་སུ་སེམས་ཀྱི་གཟེངས་བསྟོད་དེ་བསམ་པ་སྐྱིད་ལུག་པ་མེད་པར་གོ་ཆ་ཆེན་པོ་བགོ་བ་གོ་ཆའི་བརྩོན་འགྲུས་དང༌། སྦྱོར་བས་གཉེན་པོ་སྟོབས་ལྡན་དཔུངཚོགས་བཞི་བསགས་པ་དང༌། དངོས་གཞི་དྲན་པ་དང་ཤེས་བཞིན་ལ་བརྟེན་ནས་དངོས་སུ་འཇུག་ལྡོག་ལྷུར་བླངབྱ་བ་དང༌། མཇུག་སྒོ་གསུམ་ལས་རུང་དུ་བྱས་པའི་སྒོ་ནས་ད་ས་ལམ་གཉེན་པོས་བདག་ཉིད་དབང་དུ་བྱ་བ་དང༌། དེ་ནས་འོག་ཏུ་བསམ་གཏན་ལེའུར་འཆད་པར་འགྱུར་བ་ལྟར་བདག་དང་གཞན་དུ་མཉམ་པ་ཉིད་ཀྱི་སེམས་དང༌། དེ་ནས་བདག་དང་གཞན་དུ་བརྗེ་བར་བྱ་བའི་སེམས་ནི་བསྒོམ་པར་གྱིས་ཤིག་ཅེས་པའོ། །
\b
\qc བདག་གཞན་མཉམ་བརྗེ་སྒོམ་པ་བསམ་གཏན་ལེའུའི་བརྗོད་བྱ་ཡིན་ནའང་བརྩོན་འགྲུས་ཀྱིས་སེམས་ལས་རུང་དུ་བྱས་པའི་འབྲས་བུར་བསྟན་པའི་ཕྱིར་འདིར་མདོར་བསྟན་དུ་སྨོས་པའོ། །བི་བྷུ་ཏིས་ཚིགས་བཅད་འདི་གཞན་གྱིས་བཅུག་པ་ཡིན་གྱི་སློབ་དཔོན་གྱི་གསུང་མིན་ཏེ་བདག་གཞན་མཉམ་བརྗེ་འདིར་འཆད་པ་སྐབས་སུ་མ་བབས་པའི་ཕྱིར་ཞེས་སོགས་གསུང་ནའང་འགྲེལ་བ་གཞན་ཐམས་ཅད་ཀྱིས་གཞུང་ན་ཡོད་པ་འདི་བཞིན་དུ་བཀྲལ་ནས་འཆད་པ་ཡིན་པར་གསུངས་སོ། །
\b
\v 442 དོན་དེ་ཉིད་རྒྱས་པར་འཆད་པ་ལ། ཐོབ་བྱ་བྱང་ཆུབ་ལ་སྒྱིད་ལུག་དགག་པ་ནི།ཐོབ་བྱ་སངས་རྒྱས་ཉིད་ནི་སྐྱོན་མཐའ་དག་ཟད་པ་དང་ཡོན་ཏན་མཐའ་ཡས་པ་རྫོགས་པ་ཡིན་ན་དེ་ནི་དབང་རྣོན་བརྩོན་འགྲུས་དང་ལྡན་པ་ཚོགས་རྒྱ་ཆེན་པོ་བསགས་པ་བྱ་དཀའ་བའི་སྤྱོད་པ་ལ་བསྐལ་བ་གྲངས་མེད་དུ་མའི་བར་དུ་སློབ་ནུས་པ་ཞིག་གིས་བསྒྲུབ་པར་བྱ་དགོས་ཀྱི་བདག་འདྲ་བདག་གིས་ནི་ཡོན་ཏན་སྣ་རེ་སྒྲུབ་པ་དང་སྐྱོན་སྣ་རེ་སྤོང་བའང་ཆེས་དཀའ་བར་སྣང་བས་འབད་པ་བྱས་ཀྱང་འབྲས་བུ་བྱང་ཆུབ་ཆེན་པོ་སྒྲུབ་པ་དང་ཐོབ་པར་ག་ལ་ནུས་ཞེས་བདག་ཉིད་ལ་བརྙས་པས་སྐྱིད་ལུག་པར་ནི་མི་བྱ་སྟེ་དོན་ཆེན་པོ་ལས་ཉམས་པར་འགྱུར་བས་སོ། །
\b
\qc དེ་ཡང་ཞུམ་པའི་སེམས་དེ་ལྟ་བུ་དངོས་སུ་བྱུང་ན་སྔར་སེམས་བསྐྱེད་བླངས་པ་དེ་གཏོང་བས་ཉེས་དམིགས་ཤིན་ཏུ་ཆེ་ལ་དངོས་སུ་མ་བྱུང་ཡང་དང་པོ་ནས་དེ་ལྟ་བུའི་སེམས་མི་སྐྱེ་བའི་ཐབ་ལ་བརྩོན་དགོས་ལ། བརྩོན་ཚུལ་ཡང་འདི་ལྟར་དེ་བཞིན་གཤེགས་པ་ནི་ཕྱིན་ཅི་ལོག་གསུང་བའི་རྒྱུ་མེད་པའི་ཕྱིར་བརྫུན་པ་དང་ལོག་པར་མི་གསུང་གི་བདེན་པ་དང་ཡང་དག་པ་ཉག་གཅིག་གསུང་བར་མཛད་ལ་དེ་ཉིད་གཞན་དུ་མི་འགྱུར་བས་བདེན་པའི་ཚིག་འདི་དག་གསུངས་པ་ལ་ཡིད་ཆེས་བསྐྱེད་པར་བྱ་རིགས་ལ།
\b
\v 443 ཇི་ལྟར་གསུངས་ན། འདི་སྐད་དུ་སྦྲང་བུ་དང་ཤ་སྦྲང་དང་བུང་བ་དང་དེ་བཊིན་སྲོག་ཆགས་སྲིན་བུར་གྱུར་པ་སོགས་བདག་པས་ཆེས་རིགས་དམན་པའི་སེམས་ཅན་རྣམས་སུ་གང་སྐྱེས་པར་གྱུར་པ་དེ་དག་རྣམས་ཀྱིས་ཀྱང་བརྩོན་པའི་སྟོབས་ཁྱད་པར་ཅན་བསྐྱེད་ནས་ཚོགས་བསགས་པར་བྱས་ན་བྱང་ཆུབ་ཆེན་པོ་ཤིན་ཏུ་ཐོབ་པར་དཀའ་བ་བླ་ན་མེད་པ་ཡང་འཐོབ་པར་འགྱུར་ན་
\b
\v 444 བདག་ལྟ་བུ་རིགས་ཀྱི་སྒོ་ནས་ཁྱད་པར་དུ་གྱུར་པ་འགྲོ་བ་མིར་སྐྱེས་པས་རྟེན་བཟང་ལ་བསམ་པ་ཁྱད་པར་དུ་གྱུར་པ་བྱང་ཆུབ་ཆེན་པོ་སྒྲུབ་པའི་ཐབས་ལ་ཕན་པ་དང་གནོད་པའི་རྒྱུར་གྱུར་པ་དགེ་མི་དགེའི་བླང་དོར་གྱི་གནས་མ་ནོར་བ་ལ་རྣམ་༌པར་དཔྱོད་པའི་བློ་གྲོས་ཀྱི་མཐུ་ཐོབ་པས་དེའི་ཚུལ་ལེགས་པར་ངོ་ཤེས་ཤིང་ཁོང་དུ་ཆུད་པར་ནུས་པས་ན་བྱང་ཆུབ་ཀྱི་སྤྱོད་པ་རྟེན་སེམས་བསྐྱེད་དང་བཅས་པ་བླངས་ནས་དེ་ལ་ཚུལ་བཞིན་དུ་བསླབ་སྟེ་བརྩོན་པ་མ་བཏང་ན་ཞེས་སམ། རྒྱ་དཔེ་ལྟར་ན། ཀུན་མཁྱེན་ཚུལ་འདི་མ་བཏང་ན། །ཞེས་འབྱུང་སྟེ་ཀུན་མཁྱེན་ཐོབ་བྱེད་ཀྱི་ཚུལ་སྤྱོད་པ་ཉམས་ལེན་གྱི་བྱ་བ་མ་བཏང་ན་ཞེས་པ་ཡིན་ལ། དེ་བས་ན་བདག་གིས་བྱང་ཆུབ་ཆེན་པོ་སངས་རྒྱས་ཀྱི་གོ་འཕང་ཅིས་མི་ཐོབ་སྟེ་ངེས་པར་ཐོབ་ནུས་སོ་ཞེས་གསུངས་ཏེ།
\b
\qc ལག་བཟངས་ཀྱིས་ཞུས་པ་ལས། ལག་བཟངས་གཞན་ཡང་བྱང་ཆུབ་སེམས་དཔའ་འདི་ལྟར་ཡང་དག་པར་རྗེས་སུ་སློབ་སྟེ་གང་དག་སེང་གེ་དང་སྟག་དང་ཁྱི་དང་ལྕེ་སྤྱང་དང་བྱ་རྒོད་དང་ཁྲུང་ཁྲུང་དང་བྱ་རོག་དང་འུག་པ་དང་སྲིན་བུ་དང་སྦྲང་མ་དང་སྦྲང་བུ་དང་ཤ་སྦྲང་དུ་གྱུར་པ་དེ་དག་ཀྱང་བླ་ན་མེད་པའི་བྱང་ཆུབ་ཏུ་འཚང་རྒྱ་བར་འགྱུར་ན་བདག་མིར་གྱུར་བཞིན་དུ་སྲོག་གི་ཕྱིར་ཡང་ཅིའི་ཕྱིར་རྫོགས་པའི་བྱང་ཆུབ་ཐོབ་པར་འགྱུར་བའི་བརྩོན་འགྲུས་ཉམས་པར་བྱེད་སྙམ་མོ་ཞེས་དང་། 
\b
\qc རྨི་ལམ་བསྟན་པ་ལས། གང་ཞིག་ཇི་ཙམ་ཡོན་ཏན་ཆུང་བས་ཀྱང་། །ལྷག་པའི་བསམ་པས་སྐྱོབ་ན་བྱང་ཆུབ་འཐོབ།།ཅེས་དང་། མདོ་སྡེའི་རྒྱན་ལས་ཀྱང་། །གང་ཕྱིར་སེམས་ཅན་མིར་གྱུར་པ། །ཚད་མེད་སྐད་ཅིག་རེ་རེ་ལ། །རྫོགས་པའི་བྱང་ཆུབ་ཐོབ་དེའི་ཕྱིར། །ཞུམ་པ་དང་དུ་བླང་མི་བྱ། །ཞེས་སོ། །བྱང་ཆུབ་ཐོབ་པའི་རྒྱུ་མཚན་ཡང་སེམས་ཅན་ཐམས་ཅད་ལ་སངས་རྒྱས་ཀྱི་རིགས་ཡོད་པའི་ཕྱིར་ཞེས་རྒྱལ་སྲས་ཐོགས་མེད་པའི་འགྲེལ་བར་རྒྱུད་བླ་མའི་ལུང་དང་བཅས་པའི་སྒོ་ནས་གསུངས་སོ། །
\b
\qc གཞན་ཡང་སྔར་སངས་རྒྱས་པ་རྣམས་ཀྱང་དང་པོ་ནས་ལམ་མཐོན་པོར་གཤེགས་ནས་སངས་རྒྱས་ཟིན་པ་གཅིག་གིས་ལམ་བསྒྲུབ་པ་མིན་གྱི་བདག་ཅག་འདྲ་བ་ཅིག་ཁོ་ན་ལམ་ཇེ་མཐོར་གཤེགས་ནས་སངས་རྒྱས་པའོ་སྙམ་དུ་བསམ་ནས་ཞུམ་པ་དགག་པར་བྱ་སྟེ། དཀོན་མཆོག་སྤྲིན་ལས། འདི་ལ་བྱང་ཆུབ་སེམས་དཔའ་འདི་སྙམ་དུ་མིར་གྱུར་པས་ནི་བྱང་ཆུབ་ཐོབ་པར་དཀའ་སྟེ་བདག་གི་བརྩོན་འགྲུས་འདི་ནི་ཆུང་ཞིང་ཞན་ལ་བདག་ཀྱང་ལེ་ལོ་ཅན་ཏེ། བྱང་ཆུབ་ནི་མགོ་དང་གོས་ལ་མེ་འབར་བ་བཞིན་དུ་བསྐལ་པ་མང་པོ་བསྐལ་པ་བརྒྱ་ཕྲག་མང་པོ་བསྐལ་པ་སྟོང་ཕྲག་མང་པོ་བསྒྲུབ་དགོས་པས་བདག་ནི་དེ་ལྟ་བུའི་ཁུར་བཀུར་བར་མི་སྤྲོའོ་སྙམ་དུ་སེམས་མི་བསྐྱེད་དེ། བྱང་ཆུབ་སེམས་དཔས་ནི་འདི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་དག་མངོན་པར་རྫོགས་པར་སངས་རྒྱས་པ་དེ་དག་དང་གང་དག་མངོན་པར་རྫོགས་པར་སངས་རྒྱ་བ་དེ་དག་དང་གང་དག་མངོན་པར་རྫོགས་པར་སངས་རྒྱུ་བར་འགྱུར་བ་དེ་དག་ཀྱང་ཚུལ་འདི་འདྲ་བ་དང་ལམ་འདི་འདྲ་བ་དང་བརྩོན་འགྲུས། 
\b
\qc འདི་འདྲ་བས་མངོན་པར་རྫོགས་པར་སངས་རྒྱས་མངོན་པར་རྫོགས་པར་འཚང་རྒྱུ་མངོན་པར་རྫོགས་པར་འཚང་རྒྱ་བར་འགྱུར་ཏེ་ཞེས་པ་ནས། དེ་བཞིན་གཤེགས་པ་དེ་དག་ཀྱང་དེ་བཞིན་གཤེགས་པར་གྱུར་པ་ཤ་སྟག་ལས་མངོན་པར་རྫོགས་པར་སངས་རྒྱས་པ་མ་ཡིན་གྱི། བདག་ཀྱང་ཅི་ནུས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བར་སེམས་ཅན་ཐམས་ཅད་དང་ཐུན་མོང་གི་བརྩོན་འགྲུས་དང་སེམས་ཅན་ཐམས་ཅད་ལ་དམིགས་པའི་བརྩོན་འགྲུས་ཀྱིས་བདག་གིས་ཀྱང་དེ་ལྟ་དེ་ལྟར་བཙལ་ལོ་འབད་དོ་ཞེས་དང༌། ཡོན་ཏན་མཐའ་ཡས་པར་བསྟོད་པ་ལས་ཀྱང་གང་སུ་ལ་ལ་དག་གིས་བདེ་གཤེགས་གོ་འཕང་བརྙེས་པ་དེ་དག་ཀྱང༌། །འདི་བས་ཤིན་ཏུ་སྨད་པའི་གནས་སྐབས་དག་ཏུ་ལྟུང་བ་འབྱུང་ངོ་ཞེས། །དེ་སླད་ཁྱོད་ཀྱིས་ཉམས་ངར་ལྟུང་བའི་ཚེ་ཡང་བདག་ཉིད་སྨད་མ་མཛད། །བདག་ལ་སྨོད་པ་མི་རུང་སྐྱེས་བུ་དར་བ་ཞུམ་པར་བགྱིད་པ་ལགས། །ཞེས་སོ།།
\b
\qc འདིར་ཞུམ་པ་སྐྱེ་ཚུལ་ཡང༌། སངས་རྒྱས་ཀྱི་གོ་འཕང་དེ་སྒྲུབ་པ་ལའང་ལམ་གྱི་ཉམས་ལེན་ལྟར་སྣང་ཕྲ་མོ་རེ་ཙམ་ལ་ཕུར་ཚུགས་སུ་འབད་པས་འགྲུབ་སྙམ་དུ་ལམ་གྱི་གོ་བ་ལོག་པར་སོང་ན་ཞུམ་པ་གཏན་མི་སྐྱེ་བ་ད་ལྟའི་དུས་བཞིན་ཡིན་ལ། །དེ་ཅིས་ལན་ན་དེ་ནི་ལམ་གྱི་འགྲོ་ཚུལ་ཇི་བཞིན་པ་མ་ངེས་པའམ་དེའི་ཚུལ་ལ་གོ་བ་ཕྱོགས་ཙམ་ཡོད་ཀྱང་ཉམས་ལེན་ལ་གཏུགས་ནས་ལག་ཏུ་མ་བླངས་པས་སླ་སླ་ཅིག་ཡིན་སྙམ་པས་ལན་པ་ཡིན་གྱི་བཟང་རྟགས་མིན་ཏེ། ཉམས་ལེན་ལ་གཏུགས་ནས་ལག་ཏུ་ལེན་པ་ལ་ཞུགས་པ་ན་ལམ་གྱི་གྲངས་ངེས་པ་དང་གོ་རིམ་ངེས་ཚུལ་གྱི་ཕྱོགས་ཙམ་རེ་གོ་བ་ནའང་དེ་འདྲ་སུས་ཉམས་སུ་ལེན་ནུས་སྙམ་དུ་ཞུམ་པ་སྐྱེས་ནས་སྤོང་བ་མང་དུ་སྣང་བར་གསུངས་པས་སོ། །
\b
\qc དེས་ན་སངས་རྒྱས་ཉིད་ཡོན་ཏན་མཐའ་ཡས་པའི་བདག་ཉིད་ཡིན་ལ་འབྲས་བུ་ནི་རྒྱུའི་རྗེས་སུ་བྱེད་པས་ལམ་ཉམས་ལེན་གྱི་ཚེ་ཡང་སྐྱོན་གྱི་རིགས་སྒོ་མཐའ་ཡས་པ་ནས་དགག་དགོས་པ་དང་ཡོན་ཏན་གྱི་རིགས་སྒོ་མཐའ་ཡས་པ་ནས་སྒྲུབ་དགོས་ཚུལ་ཇི་ལྟ་བ་བཞིན་གོ་ནས་དེ་ནས་རང་གི་རྒྱུད་ཚོད་ལ་སྦྱར་བ་ན་ཤིན་ཏུ་དཀའ་བས་མི་ནུས་པར་མཐོང་ནས་ཞུམ་པ་སྐྱེ་བ་ནི་ཞུམ་པ་སྐྱེ་ཚུལ་རྣལ་མ་ཡིན་པར་གསུངས་སོ།།
\b
\v 445 བྱང་ཆུབ་སྒྲུབ་པའི་ཐབས་ཀྱི་སྦྱོར་བ་བྱ་དཀའ་བ་ལ་སྒྱིད་ལུག་པ་དགག་པ་ལ། ལྟོས་ན་ཡང་བས་སྡུག་བསྔལ་ཆུང་ངུ་ལ་བཟོད་རིགས་པ་ནི། བརྩོན་པ་མ་བཏང་ནས་འབད་ང་བར་ནུས་ན་བྱངཆུབ་འཐོབ་པར་འགྱུར་མོད། འོན་ཏེ་བྱང་ཆུབ་སྒྲུབ་པའི་ཕྱིར་དུ་ཤིན་ཏུ་གཅེས་ཤིངཕངས་ལ་གཏོང་དཀའ་བའི་རྐང་ལག་དང་མགོ་བོ་ལ་སོགས་པ་དེ་དག་ཀྱང་མ་བཏང་ན་སངས་རྒྱས་མི་འཐོབ་པས་དེ་དག་ཀྱང་གཏང་དགོས་པ་ལ་དེ་ལྟ་བུ་ཤིན་ཏུ་བྱ་དཀའ་བའི་སྤྱོད་པ་དཔག་ཏུ་མེད་པ་དེ་དག་ལ་སློབ་མི་ནུས་པས་བདག་ནི་དེས་འཇིགས་ཤེན། དེ་དག་གཏོང་དགོས་ཀྱང་སྡུག་བསྔལ་ལྕི་བ་དང་ཡང་བའི་ཁྱད་པར་དང་སྡུག་བསྔལ་མྱོང་བ་དེ་དོན་ཡོད་པའི་རྒྱུར་འགྱུར་མི་འགྱུར་གྱི་ཁྱད་པར་ལ་ལེགས་པར་ཞིབ་ཏུ་མ་དཔྱད་པར་དེ་ལྟ་བུའི་ཁྱད་པར་གྱི་གནས་ལ་རྨོངས་པས་བདག་ནི་འཇིགས་ཤིང་སྐྲག་པར་ཟད་ཀྱི།
\b
\v 446 དེ་འདྲའི་ཁྱད་པར་ལ་ཞིབ་ཏུ་དཔྱད་ན་འཇིགས་མི་དགོས་ཏེ། བྱང་ཆུབ་ཀྱི་སྤྱོད་པ་དག་ལ་མ་ཞུགས་པར་རང་དགར་བསྡད་པ་ལའང་ལྕི་ལ་དོན་མེད་པའི་སྡུག་བསྔལ་འདི་ལྟ་བུ་ཉམས་པ་བསྟར་དགོས་པ་ཡོད་དེ།ཡང་དང་ཡང་དུ་འཁོར་བར་འཁོར་བའི་ཚེ་རེས་འགའ་མི་དགེ་བའི་ལས་ཀྱི་དབང་གིས་དམྱལ་བ་སོགས་སུ་བསྐལ་པ་བྱེ་བ་ཁྲག་ཁྲིག་གྲངས་མེད་དུ་ལན་གྲངས་དུ་མར་ལུས་དང་ལུས་ཀྱི་ཡན་ལག་དང་ཉིང་ལག་རྣམས་རལ་གྲི་སོགས་ཀྱིས་བཅད་པ་དང་མདུང་ལ་སོགས་པས་དབུག་པ་དང་དམྱལ་མེ་སོགས་ཀྱིས་སྲེག་པ་དང་སོག་ལེས་གཤེག་པ་སོགས་དོན་མེད་པའི་སྡུག་བསྔལ་དྲག་ལ་རྩུབ་པ་བརྗོད་ལས་འདས་པ་ཞིག་མི་འདོད་བཞིན་དུ་ཡང་ཡང་མྱོང་དགོས་པར་འགྱུར་གྱི་དེ་ཙམ་མྱོང་བར་གྱུར་ཀྱང་དགོས་པའི་དོན་ཅིའང་མེད་ལ་སྡུག་བསྔལ་ཆེ་བ་ཙམ་ཁོ་ན་ལས་ཚོགས་རྫོགས་པ་དང་བླ་ན་མེད་པའི་བྱང་ཆུབ་འཐོབ་པའི་རྒྱུར་ནི་ཅུང་ཟད་ཀྱང་མི་འགྱུར་རོ།།
\b
\v 447 དོན་དེ་ཉིད་མཚོན་བྱེད་ཀྱི་དཔེ་དང་བཅས་པ་ནི། དེ་ལྟར་དོན་མེད་པར་ཡུན་རིང་ཞིང་བཟོད་དཀའ་ལ་བློས་དཔག་པར་མི་ནུས་པས་ཚོད་བཟུང་དུ་མེད་པའི་ངན་སོང་གི་སྡུག་བསྔལ་སོགས་སྡུག་བསྔལ་ཆེ་ལ་མང་བ་མི་འདོད་བཞིན་དུ་མྱོང་དགོས་པ་ལ་ལྟོས་ན་བདག་གིས་གཞན་དོན་དུ་བླ་མེད་བྱང་ཆུབ་སྒྲུབ་པ་ཡི་ཕྱིར་དུ་དཀའ་སྤྱད་ཀྱི་སྡུག་བསྔལ་ལ་སྤྱོད་དགོས་པ་འདི་ནི་སྔ་མའི་ཆ་ཙམ་ཡང་མེད་པས་ཚོད་ཡོད་པ་ཉིད་དེ་དུས་ཡུན་ཐུང་བ་དང་སྡུག་བསྔལ་ཡང་ཤིན་ཏུ་ཆུང་བས་དེ་ཙམ་བཟོད་མི་དཀའ་ལ། དེར་མ་ཟད་རང་གཞན་གྱི་འཁོར་བའི་སྡུག་བསྔལ་ཆེ་ལ་མང་བ་མཐའ་དག་གཏན་ནས་ཞི་བར་བྱེད་ཅིང་དགོས་པའི་དོན་ཆེན་པོ་བྱང་ཆུབ་འགྲུབ་པའི་རྒྱུ་ཡིན་པའི་ཕྱིར་དགའ་ཞིང་སྤྲོ་བ་བསྐྱེད་ནས་དང་དུ་བླང་བར་བྱ་རིགས་ཏེ། དཔེར་ན་འབྱུང་ཁམས་འཁྲུགས་པའི་ནད་ཀྱི་ཟུག་རྔུ་ཆེན་པོ་ལུས་ཀྱི་ཁོངས་པར་ཞུགས་ནས་ནད་པ་དེ་ཉིད་བརླག་ཅིང་ཉམས་པར་བྱེད་པའི་སྡུག་བསྔལ་གྱི་གནོད་པ་བསལ་ཞིང་དབྱུང་བའི་ཕྱིར་དུ་ལུས་ལ་རྨ་བཏོད་པའི་སྡུག་བསྔལ་ཆུང་ངུ་དང་དུ་བླངས་ནས་བཟོད་པར་བྱ་དགོས་པ་བཞིན་ནོ། །
\b
\v 448 རྒྱུ་མཚན་དེའི་ཕྱིར་བྱང་ཆུབ་ཀྱི་ཆེད་དུ་དཀའ་བ་སྤྱོད་པ་དག་འབའ་ཞིག་ཏུ་མ་ཟད་ཀྱི་འཇིག་རྟེན་སྨོན་པ་མཁས་པ་ཀུན་གྱིས་ཀྱང་ནད་པ་གསོ་བའི་ཐབས་སུ་ཟས་གཅོད་པ་དང་གཏར་སྲེག་བྱེད་པ་ལ་སོགས་པའི་༌་གསོ་དཔྱད་ཀྱི་ཆོ་གའི་ཐབས་ཀྱིས་མི་བདེ་བ་ཅུང་ཟད་ཙམ་བསྐྱེད་པ་ཡིས་མི་བདེ་བ་ཆེན་པོ་ནད་ཀྱི་ཟུག་རྔུ་དྲག་པོ་མེད་པར་བྱེད་དེ་དེ་ལྟ་བུའི་མི་བདེ་བ་ཆུང་ངུ་མ་བསྐྱེད་ན་ནད་ཆེན་པོ་གསོ་མི་ནུས་པར་མཐོང་ནས་སྡུག་བསྔལ་ཆུང་དུ་བཟོད་དུ་འཇུག་པར་མཛད་དོ། །ཡང་ན་མི་བདེ་བ་ཡིན་ན་ད་དེ་ཉིད་མེད་པར་བྱེད་ཅེས་སྦྱར་རོ། །
\b
\qc དེ་ལྟར་སྡུག་བསྔལ་ཆེན་པོ་གཞོམ་པའི་ཕྱིར་དུ་སྡུག་བསྔལ་ཆུང་དུ་དང་དུ་བླངས་ནས་བཟོད་རིགས་པ་དེ་བས་ན་རང་གཞན་ཐམས་ཅད་ཀྱིས་མྱོང་འགྱུར་གྱི་འཁོར་བ་དང་ངན་སོང་གི་སྡུག་བསྔལ་ཡུན་རིང་ལ་བཟོད་དཀའ་བ་མང་པོ་དག་རྩ་བ་ནས་གཞོམ་པར་བྱ་བའི་ཕྱིར་དུ་དཀའ་སྤྱད་ཀྱིས་མི་བདེ་བ་ཆུང་ངུ་དང་དུ་བླངས་ཏེ་བཟོད་པར་བྱ་རིགས་ཏེ་བྱང་ཆུབ་སྒྲུབ་པའི་དཀའ་སྤྱད་ཀྱི་སྡུག་བསྔལ་ལ་འཁོར་བ་དང་ངན་སོང་གི་སྡུག་བསྔལ་གྱི་ཆ་ཙམ་ཡང་མེད་པས་སོ། །
\b
\qc དེ་དག་གིས་འཁོར་བའི་སྡུག་བསྔལ་ནི་ལྕི་ཞིང་ཡུན་རིང་ལ་དོན་ཅུང་ཟད་ཀྱང་མེད་པ་དང་ལམ་ཉམས་སུ་ལེན་པའི་དུས་ཀྱི་དཀའ་སྤྱད་ཀྱི་སྡུག་བསྔལ་ནི་ཡང་ཞིང་ཡུན་ཐུང་ལ་དོན་ཆེན་པོ་བྱང་ཆུབ་འགྲུབ་པའི་དགོས་པ་ཡོད་པས་དེ་ལྟ་བུའི་ཁྱད་པར་ལ་ལེགས་པར་དཔྱད་ན་འཇིགས་མི་དགོས་པ་དཔེ་དང་བཅས་བསྟན་ཏོ།།
\b
\v 449 དཔེ་ཙམ་གྱི་སྡུག་བསྔལ་ཡང་མེད་པ་ནི། ཐ་མལ་གྱི་ནད་ཀྱི་སྡུག་བསྔལ་ཙམ་བསལ་བའི་དོན་དུ་གཏར་སྲེག་སོགས་ཀྱི་ཆོ་ག་རྩུབ་མོ་བྱེད་པའི་གསོ་དཔྱད་ཕལ་བ་འདི་འདྲ་བ་ཡི་སྡུག་བསྔལ་མྱོང་དགོས་པ་ཙམ་ཡང་སྨན་པ་མཆོག་རྫོགས་པའིསངས་རྒྱས་དག་གིས་ཉོན་མོངས་པའི་ནད་གསོ་བའི་དོན་དུ་མ་མཛད་དེ། ཆོ་ག་འམ་ཉེ་བར་སྤྱོད་པ་ཤིན་ཏུ་འཇམ་པོ་འདོད་པ་བསོད་ཉམས་ཀྱི་མཐའ་དང་ངལ་ཞིང་དུབ་པའི་མཐའ་གཉིས་སྤངས་པའི་ལམ་བདེ་བ་ཐེག་པ་བདེ་བ་འཇུག་པ་བདེ་བའི་དམ་པའི་ཆོས་ཀྱི་སྨན་ཆེན་པོ་ཉེ་བར་བསྟེན་པའི་ཐབས་ལ་གོམས་པར་བྱས་པ་ཡིས་འཁོར་བ་དང་ངན་སོང་གི་སྡུག་བསྔལ་གྱི་ཟུག་རྔུ་རྩུབ་མོ་མཐའ་དག་སྐྱེད་བྱེད་ཀྱི་རྒྱུར་གྱུར་པའི་ཆགས་སོགས་ཉོན་མོངས་པའི་ནད་ཆེན་པོ་དཔག་ཏུ་མེད་པས་དུས་རིང་མོ་ནས་ཟིན་པའང་གསོ་བར་མཛད་དེ་འབྲས་བུ་བདེ་བའི་མཆོག་རྫོགས་པའི་སངས་རྒྱས་ཀྱི་གོ་འཕང་བླ་ན་མེད་པ་ཐོབ་པའི་ཐབས་སྟོན་པར་མཛད་དོ་ཞེས་པ་སྟེ་འདིས་འཁོར་བའི་སྡུག་བསྔལ་ཆེན་པོ་བསལ་བ་ལ་ཐ་མལ་བའི་ནད་བསལ་བའི་སྡུག་བསྔལ་ཙམ་ཡང་དང་དུ་བླང་མི་དགོས་པར་ཆོ་ག་ཤིན་ཏུ་འཇམ་པོས་གསོ་བར་མཛད་ཅེས་བསྟན་ཏོ།།
\b
\qc ཡང་གཏར་སྲེག་སོགས་རྩུབ་མོས་ནད་ཞི་བར་བྱེད་པའི་གསོ་དཔྱད་པ་ལ་བའང་འདྲ་བ་ཙམ་ཡང་སྨན་པ་མཆོག་གིས་ལས་དང་པོ་བ་ལ་གནང་བར་མ་མཛད་དེ་ལས་དང་པོ་བས་ལུས་གཏོང་བ་སོགས་ཀྱི་དཀའ་སྤྱད་དྲག་པོ་བྱ་མི་རིགས་པས་སོ་ཞེས་པའི་དོན་དུ་ཤེར་འབྱུང་དང་རྣམ་སྣང་འཆད་དོ། །དེས་ན་རྒྱུ་ཉོན་མོངས་པའི་ནད་དང་འབྲས་བུ་སྡུག་བསྔལ་གྱི་ཟུག་རྔུ་མཐའ་དག་ཞི་བར་འདོད་པ་རྣམས་ཀྱིས་དམ་པའི་ཆོས་ཀྱི་སྨན་ཕུལ་དུ་གྱུར་པ་བསྟེན་ནས་དེའི་དོན་ཉམས་སུ་ལེན་པ་ལ་འབད་པར་བྱའོ།།
\b
\v 450 གོམས་ན་སླ་བས་གཏོང་མི་དཀའ་བའི་ཚུལ་ནི། རང་གི་ལུས་ལ་སོགས་པའང་གཏོང་དགོས་པས་ཇི་ལྟར་ཆོ་ག་འཇམ་པོ་ཡིན་ཞེ་ན། ཐོག་མར་བྱ་དཀའ་བའི་འདུ་ཤེས་སྐྱེ་བའི་རིང་ལ་མགོ་དང་ཡན་ལག་སོགས་གཏོངབ་ལ་འཇུག་མི་དགོས་ལ་དེར་མ་ཟད་དང་པོ་གཏོང་བ་ལ་མ་གོམས་པའི་ཚེ་སེར་སྣའི་དྲི་མ་སྤང་བ་དང་སྦྱིན་པ་ལ་གོམས་སུ་གཞུག་པའི་ཆེད་དུ་སྔོ་རྦད་ཀྱི་ཚོད་མ་རེ་ཙམ་དང་ཟན་ཆང་པ་གང་རེ་ཙམ་ལ་སོགས་པའི་དངོས་པོ་དམན་པ་ཆུང་ངུ་ཙམ་སྦྱིན་པ་ལའང་རྫོགས་པའི་སངས་རྒྱས་འཇིག་རྟེན་འདྲེན་པས་ཐོག་མར་ལས་དང་པོ་པ་རྣམས་སྦྱོར་བར་མཛད་ཀྱི་མགོ་དང་རྐང་ལག་སོགས་གཏོང་བའི་ལམ་ལ་སྦྱོར་བར་མི་མཛད་དོ། །
\b
\qc སྤྱོད་པ་འཇམ་པོའི་སྒོ་ནས་སྦྱིན་པ་ཆུང་དུ་དེ་ལྟ་བུ་གཏོང་བ་ལ་གོམས་ནས་དཀའ་བའི་བློ་མེད་པར་གྱུར་པ་ན་ཕྱི་མ་ནས་ནི་རིམ་གྱི་སྔ་མ་བས་ཀྱང་ཆེ་བའི་སྦྱིན་པ་གཏོང་བ་ལའང་གོམས་པར་བྱེད་ལ་དེ་ནས་རིམ་གྱིས་གོམས་པ་ཕུལ་དུ་ཕྱིན་པར་གྱུར་ནས་རང་གི་ཤ་དང་ཁྲག་ལ་སོགས་པ་ཡང་གཏང་བ་ལ་དཀ འ་བའི་བློ་དང་ཕངས་པའི་སེམས་མི་འབྱུང་བ་འོང་ངོ༌། །
\b
\v 451 དེ་ལྟར་ཡུན་རིང་པོར་གོམས་པ་རབ་ཏུ་གྱུར་པ་གང་གི་ཚེ་རང་གི་ལུས་གཏོང་བ་ལ་ནི་སྔོ་རྔད་ཀྱི་ཚོད་མ་དང་ཟན་ཆང་སོགས་གཏོང་བ་ལྟ་བུའི་ཆགས་ཞེ༩མེད་པའི་བློ་སྐྱེས་ཏེ་སྙིང་རྗེ་ཆེན་པོའི་སྟོབས་རྒྱས་པ་དེ་ཡི་ཚེ་དོན་ཆེན་པོར་འགྱུར་ན་ཤ་ཁྲག་དང་རུས་པ་ལ་སོགས་གཏོང་བ་ལ་འཇུག་ཅིང་དེ་ལྟ་བུའི་གཏོང་བའི་དུས་དངོས་ཀྱི་ཚེ་ནི་དེ་ལ་གཏོང་མི་ནུས་པ་ལྟ་བུའི་དཀའ་བ་ཅི་ཞིག་ཡོད་དེ་ཅི་ཡང་མེད་ཀྱི་སྟེང་དུ་རྐང་ལག་སོགས་སློང་བ་ཐོས་ནའང་དགྲ་༌བཅོམ་པ་ཞི་དབྱིངས་སུ་སྙོམས་པར་ཞུགས་པའི་བདེ་བ་ལས་ཀྱང་ཆེས་ཆེར་ལྷག་པའི་བདེ་བ་འབྱུང་བར་གསུངས་པས་གཏོང་བའི་དཀའ་སྤྱད་ལ་འཇིགས་མི་རིགས་སོ།། །
\b
\qc དེ་ལྟར་དབུ་མ་ལ་འཇུག་པར། ཇི་ལྟར་བྱིན་ཅིག་ཅེས་སྒྲ་ཐོས་བསམ་ལས།། །།རྒྱལ་སྲས་བདེ་འབྱུང་དེ་ལྟར་ཐུབ་རྣམས་ལ། །ཞི་བར་ཞུགས་པས་བདེ་བ་བྱེད་མིན་ན། །ཐམས་ཅད་བཏང་བས་ལྟ་ཞིག་སྨོས་ཅི་དགོས། །ཞེས་གསུངས་ལ། མདོ་རྒྱུན་ལས་ཀྱང་། བརྩེ་བས་བསྐྱེད་པའི་སྡུག་བསྔལ་འཇིག་རྟེན་གྱི། །བདེ་བ་ཐམས་ཅད་ཟིལ་གྱིས་གནོན་འགྱུར་ཞིང་། །དོན་བྱས་རྣམས་ཀྱང་དེ་དང་མི་ལྡན་ན། །དེ་ལས་ངོ་མཚར་ཆེ་བ་ཅི་ཞིག་ཡོད། །ཅེས་དང༌། 
\b
\qc བསླབ་བཏུས་སུ་སྡོང་པོ་བཀོད་པའི་མདོ་དྲངས་པ་ལས་ཀྱང་། རྒྱལ་པོ་ཆོས་ཐམས་ཅད་ཀྱི་ང་རོའི་གདུགས་ཀྱི་དཀྱིལ་འཁོར་རབ་ཏུ་སྒྲོགས་པ་དེས་སློང་མོ་བ་དེ་དག་མཐོང་བའི་མདོ་དེ་ལ་དེའི་རྒྱུས་ཆེས་དགའ་བར་འགྱུར་གྱི་བསྐལ་པ་ཚད་མེད་པའི་མཐའ་ཀླས་པར་ཞེས་བྱ་བ་ནས། །གནས་གཙང་མའི་ལྷའི་རྣམ་པར་ཐར་བ་ཞི་བའི་བདེ་བ་ལ་གནས་པ་ཐོབ་པས་ནི་མ་ཡིན་ནོ་ཞེས་བྱ་བའི་བར་དུའོ་ཞེས་སོགས་གསུངས་སོ། །འདི་དག་གིས་ཆོ་ག་ཤིན་ཏུ་འཇམ་པོ་ཡིན་པའི་ཚུལ་བསྟན་ལ། ཕར་ཕྱིན་ཐེག་པ་བས་ལུས་སྲོག་གཏོང་དགོས་པས་དེ་ནི་བྱ་དཀའ་ཞིང་གདུང་བ་སྐྱེད་པའི་ལམ་མོ་ཟེར་བའང་འདི་དག་གིས་བསལ་བ་ཡིན་པར་གསུངས་སོ༑༑
\b
\v 452 ལམ་སྒྲུབ་པའི་གནས་ལས་ཞུམ་པ་དགག་པ་ནི། སངས་རྒྱས་སྒྲུབ་པ་ལ་ཡུན་རིང་པོའི་བར་དུ་འཁོར་བར་སྐྱེ་བ་གྲངས་མེད་པ་ལེན་དགོས་ལ་དེའི་ཚེ་དཀའ་སྤྱད་ཀྱི་སྡུག་བསྔལ་གྱིས་མི་གནོད་ནའང་སྐྱེ་འཆི་ན་རྒ་སོགས་འཁོར་བའི་སྡུག་བསྔལ་གནོད་པར་ངེས་ལ་དེ་བཟོད་མི་ནུས་པས་དེ་ལ་འཇིགས་སྟེ་ཞེ་ན།སྡུག་བསྔལ་ནི་སྐྱེས་དང་སེམས་ལས་བྱུང་བའི་གནོད་པ་གཉིས་ཀྱིས་བསྐྱེད་པ་ཡིན་ལ། བྱང་སེམས་ཀྱིས་སྒོ་གསུམ་ཀ་ནས་རྒྱུ་སྡིག་པ་མི་དགེ་བའི་རིགས་མཐའ་དག་སྤངས་པའི་ཕྱིར་ན་འབྲས་བུ་རང་གི་ལུས་ལ་ཚོར་བ་སྡུག་བསྔལ་འབྱུང་བ་མི་སྲིད་ལ། འཁོར་བ་དང་སྡུག་བསྔལ་སྒྱུ་མ་ལྟ་བུར་སྣང་ཙམ་ལས་རང་བཞིན་མེད་པའི་ཚུལ་གྱི་གནས་ལུགས་རྟོགས་པས་བདག་མེད་པའི་དོན་ལ་མཁས་པའི་ཕྱིར་ན་སེམས་ལ་མི་དགའ་བ་ཅུང་ཟད་ཀྱང་འབྱུང་བ་མི་སྲིད་དེ་ཞེས་སམ། 
\b
\qc ཡང་ན་སྙིང་རྗེའི་བསམ་པ་དག་པའི་བྱང་སེམས་ཀྱིས་སྡིག་པ་མཐའ་དག་སྤངས་པའི་ཕྱིར་ལུས་གཏོང་བ་ལ་ལུས་ཀྱི་སྡུག་བསྔལ་མེད་ལ་ལུས་གཏོང་བའི་དུས་ལ་མཁས་པའི་ཕྱིར་ན་ཡིད་ལ་མི་དགའ་བའང་མེད་དེ་ཞེས་འཆད་པའང་ཡོད་ལ། གང་ལྟར་ཡང་སྡུག་བསྔལ་དང་མི་དགའ་བ་མེད་པའི་རྒྱུ་མཚན་ནི་འདི་ལྟར་བདག་དང་བདག་གི་བ་ལ་མངོན་པར་ཞེན་པའི་ལོག་པར་རྟོག་པ་ཡིས་སེམས་ལ་ཡིད་མི་བདེ་བ་སྐྱེད་པ་དང་སྲོག་གཅོད་པ་ལ་སོགས་པའི་སྡིག་པ་བྱས་པས་ལུས་ལ་སྡུག་བསྔལ་སྐྱེས་པས་ན་དེ་དག་གིས་རིམ་པར་མས་དང་ལུས་ལ་གནོད་པ་འབྱུང་བ་ཡིན་ལ་འཇིག་རྟེན་ཕལ་བ་ཕལ་ཆེར་གྱིས་རྒྱུ་དེ་གཉིས་མ་སྤངས་པའི་ཕྱིར་ལུས་དང་སེམས་ལ་སྡུག་བསྔལ་དང་མི་དགའ་བ་འབྱུང་བ་ཡིན་ཡང་བྱང་སེམས་ཀྱིས་རྒྱུ་དེ་གཉིས་སྤངས་པའི་ཕྱིར་རོ། །
\b
\qc དེ་ལྟར་རིན་ཆེན་ཕྲེང་བ་ལས། །དེ་ལ་ལུས་ཀྱི་སྡུག་བསྔལ་མེད། །ཡིད་ཀྱི་སྡུག་བསྔལ་ག་ལ་ཡོད། །དེ་ནི་སྙིང་རྗེས་འཇིག་རྟེན་སྡུག །དེ་ཉིད་ཀྱིས་ནི་ཡུན་རིང་གནས། །ཞེས་སོ། །འདིས་ནི་བྱང་ཆུབ་སེམས་དཔའ་གཞན་དོན་ལ་མི་སྐྱོ་བའི་རྒྱུའི་གཙོ་བོ་སྡིག་པ་མཐའ་དག་སྤངས་པའི་ཚུལ་ཁྲིམས་དང་བདག་མེད་པ་༌་གནས་ལུགས་རྟོགས་པའི་ཤེས་རབ་གཉིས་བསྟན་ལ་དེ་གཉིས་ནི་མངོན་མཐོ་དང་ངེས་ལེགས་ཐོབ་བྱེད་ཀྱི་རྒྱུའི་གཙོ་བོའང་ཡིན་ཏེ། བཞི་བརྒྱ་བར། ཚུལ་ཁྲིམས་ཀྱིས་ནི་བདེ་འགྲོར་འགྲོ། །ལྟ་བས་གོ་འཕང་མཆོག་ཏུ་འགྲོ། །ཞེས་སོ། །
\b
\v 453 ལུས་སེམས་ལ་སྡུག་བསྔལ་དང་མི་དགའ་བ་མེད་པ་ཙམ་དུ་མ་ཟད་བྱང་སེམས་རྣམས་གཞན་དོན་འབའ་ཞིག་ཏུ་སྦྱིན་སོགས་བསོད་ནམས་བསགས་པའི་སྟོབས་ཀྱིས་ནི་ལུས་བདེ་ལ་བདག་མེད་པའི་དོན་ལ་མཁས་པའི་ཤེས་རབ་ཀྱི་སྟོབས་དང་ལྡན་པ་ཡིས་ནི་སེམས་བདེ་བས་དེ་ལྟར་རྟག་ཏུ་ལུས་སེམས་བདེ་བས་རྒྱས་པ་ཡིན་ན་གཞན་དོན་དུ་བསྐལ་པ་དཔག་ཏུ་མེད་པར་འཁོར་བར་གནས་པར་བྱས་ཀྱང་ནི་བྱང་ཆུབ་སེམས་དཔའ་སྙིང་རྗེ་ཆེན་པོའི་བདག་ཉིད་ཅན་དག་འཁོར་བའི་སྐྱོན་གྱིས་ཅི་སྟེ་སྐྱོ་སྐྱོ་ཞིང་སྐྱིད་ལུག་པར་འགྱུར་བའི་རྒྱུ་གང་ཡང་མེད་དེ་གནོད་པའི་སྡུག་བསྔལ་མེད་ལ་ཕན་པའི་བདེ་བ་ཡོད་པའི་ཕྱིར། ཞེས་བསྟན་ལ།
\b
\qc གཞན་ཡང་ཆོས་ཐམས་ཅད་ལ་བདེ་བར་འགྲོ་བའི་ཏིང་འཛིན་གོམས་པར་བྱས་པའི་བསོད་ནམས་ཀྱིས་ཡན་ལག་སོགས་གཅོད་པའི་དུས་སུ་བདེ་བའི་ཚོར་བ་ཤ་སྟག་འབྱུང་བས་ན་ལུས་བདེ་ལ་ལུས་སོགས་གཏོང་བའང་བྱང་ཆེན་གྱི་རྒྱུ་ཉིད་དུ་བྱེད་པའི་ཐབས་ལ་མཁས་པས་བདག་གིས་འདི་ལྟ་བུའི་ཐབས་ཀྱིས་སྦྱིན་སོགས་རྒྱལ་སྲས་ཀྱི་སྤྱོད་པ་རྣམས་རྫོགས་པར་བྱ་སྙམ་དུ་སེམས་ལ་དགའ་བདེ་ཆེན་པོ་སྐྱེ་བའི་ཕྱིར་གཞན་དོན་དུ་སྲིད་པར་རིང་དུ་གནས་ཀྱང་སྐྱོ་བ་དང་སྒྱིད་ལུག་པར་འགྱུར་བ་མེད་ཅེས་ཀྱང་བསྟན་པ་ཡིན་ནོ།།འདི་ཡང་རྣམ་བཤད་དུ་ཆོ་ག་ཤིན་ཏུ་འཇམ་པོ་ཡིན་པའི་རྒྱུ་མཚན་དུ་འཆད་དོ། 
\b
\qc དེ་ལྟར་སྙིང་རྗེའི་བདག་ཉིད་ཅན་གྱི་བྱང་སེམས་སྙིང་རྗེའི་དབངགིས་གཞན་དོན་ལ་འཇུག་པ་ནི་རྒྱན་བཟང་པོས་སྤྲས་ནས་དགའ་བའི་སྟོན་མོ་ལ་སྐྱེད་ཚལ་མཆོག་ཏུ་རྩེ་ཞིང་དགའ་བ་དང་འདྲ་བས་སྐྱོ་ཞིང་ཞུམ་པར་འགྱུར་བ་མེད་དེ།རྒྱན་ལས། རང་གི་ཡོན་ཏན་སེམས་ཅན་ཕན་འདོགས་དགའ། །བསམ་བཞིན་སྐྱེ་བ་རྫུ་འཕྲུལ་རྣམ་པར་འཕྲུལ། །རྒྱན་དང་སྟོན་མོ་ས་མཆོག་རྩེ་དགའ་བ། །སྙིང་རྗེའི་བདག་ཉིད་མིན་པ་རྣམས་ལ་མེད། །ཅེས་སོ། །དེ་ནི་གཙོ་བོར་འཁོར་བའི་སྡུག་བསྔལ་གྱིས་གནོད་ཀྱིས་དོགས་ནས་ཞུམ་པ་སྐྱེ་བ་དགག་པའི་ཚུལ་ལོ། །
\b
\qc འདི་བསྐལ་པ་དཔག་མེད་དུ་འཁོར་བར་གནས་དགོས་ཕྱིར་དུས་ཡུན་རིང་བས་ཞུམ་པ་དགག་པའི་དོན་དུ་འགའ་ཞིག་གིས་བཤད་པ་ལྟར་བྱས་ཀྱང་རུང་མོད།འོན་ཀྱང་དུས་རིང་བས་ཞུམ་པ་སྐྱེ་ཚུལ་ནི་འདི་ལྟར་ཡིན་ཏེ་སངས་རྒྱས་སྒྲུབ་པ་ལ་བསྐལ་པ་གྲངས་མེད་གསུམ་སོགས་དུས་ཤིན་ཏུ་རིང་བ་འགོར་བས་དེ་ཙམ་གྱི་ཡུན་རིང་མོར་ལམ་སྒྲུབ་སུས་ནུས་སྙམ་དུ་ཞུམ་པ་ཡིན་ལ། དེ་སྙམ་དུ་ཞུམ་པར་ཡང་བྱ་མི་རིགས་ཏེ་དུས་ཡུན་རིང་བ་ཙམ་སྐྱོ་བ་སྐྱེ་བའི་རྒྱུ་མིན་པས་སོ། །
\b
\qc དེ་ཡང་འདི་ལྟར་སྡུག་བསྔལ་མྱོང་ཚབས་ཆེ་ན་དུས་ཐུང་ངུ་ལའང་སྐྱོ་བ་སྐྱེ་ལ་སྡུག་བསྔལ་མེད་ཅིང་བདེ་བར་གནས་ན་དུས་རིང་ཡང་སྐྱོ་བ་འབྱུང་བའི་དོན་མེད་དེ། རིན་ཆེན་ཕྲེང་བ་ལས། སྡུག་བསྔལ་བ་ལ་དུས་ཐུང་ཡང་། །བཟོད་དཀའི་ཡུན་རིང་སྨོས་ཅི་དགོས། །སྡུག་བསྔལ་མེད་ཅིང་བདེ་བ་ལ། །མཐའ་ཡས་དུས་ཀྱང་ཅི་ཞིག་གནོད། ཅེས་དང༌། དེ་བས་སངས་རྒྱས་རིང་ཐོགས་ཤེས།།བློ་དང་ལྡན་པ་སྐྱིད་མི་ལུག །ཉེས་ཟད་ཡོན་ཏན་དོན་དུ་ནི། །འདི་ལ་རྟག་ཏུ་འབད་པར་བྱ། །ཞེས་གསུངས་པ་ལྟར་རོ། །
\b
\qc དེའང་བྱམས་སྙིང་རྗེ་དང་བྱང་ཆུབ་ཀྱི་སེམས་ཤུགས་དྲག་གིས་ཡིད་དབང་མེད་དུ་བསྐྱོད་ནས་དུས་ཐུང་ངུ་ཞིག་ལ་སེམས་ཅན་གྱི་དོན་དུ་སངས་རྒྱས་ཐོབ་ན་སྙམ་པ་ཡིན་ན་ངོ་མཚར་ཆེ་ཡང་དེ་ལྟར་མིན་པར་དུས་ཤིན་ཏུ་རིང་མོར་སྤྱོད་པ་མཐའ་ཡས་པ་ལ་དཀའ་སྤྱད་ཀྱིས་སློབ་དགོས་པར་མཐོང་བ་ན་དེ་སུས་ནུས་སྙམ་དུ་སྐྱོ་ཞིང་ཡིད་འབྱུང་སྐྱེས་ནས་ཉེ་ལམ་གཞན་ཞིག་ཚོལ་བ་སྐད་བྱེད་པ་ནི་ས་སྨོན་སེམས་ལ་བརྒྱུད་ནས་གནོད་ཅིང་འཇུག་སེམས་ལ་དངོས་སུ་གནོད་པ་ཐེག་ཆེན་གྱི་རིགས་ཀྱི་ནུས་པ་ཇེ་དམན་དུ་སོང་ནས་འཚང་རྒྱ་བ་ལ་ཆེས་རིང་དུ་འགྲོ་བར་གསུངས་པས་དེ་ལྟ་བུའི་ཁྱད་པར་འབྱེད་པ་ཤིན་ཏུ་གལ་ཆེ་ལ།གཞན་ཡང་དུས་ཤིན་ཏུ་རིང་བར་རྒྱལ་སྲས་ཀྱི་སྤྱོད་པ་དཔག་ཏུ་མེད་པ་ལ་དཀའ་སྤྱད་མཐའ་ཡས་པས་སློབ་དགོས་པར་མཐོང་བ་ལ་བརྟེན་ནས་བྱང་ཆུབ་ཀྱི་སེམས་ཀྱི་སྟོབས་ཆེས་ཆེར་རྒྱས་པར་འགྱུར་བའི་ཚུལ་གཞུང་ལུགས་ཆེན་པོ་རྣམས་སུ་བཤད་པ་དང་ཡང་འགལ་བར་གསུངས་པས་དེ་དག་མ་འདྲེས་པར་འབྱེད་པ་ལ་མཁས་པར་བྱའོ།།
\b
\qc གཞན་ཡང་འཚང་རྒྱ་བ་ལ་ཚོགས་མཐའ་ཡས་པ་གསོག་དགོས་ལ་དེ་ཤིན་ཏུ་དཀའ་བས་མི་ནུས་སོ་བསྙམ་དུ་ཞུམ་པར་ཡང་བྱ་མི་རིགས་ཏེ། སེམས་ཅན་མཐའ་ཡས་པའི་ཆེད་དུ་སངས་རྒྱས་ཐོབ་པར་འདོད་ནས་དུས་དཔག་ཏུ་མེད་པའི་བར་དུ་ཚོགས་མཐའ་ཡས་པ་སྒྲུབ་སྙམ་པས་སྡོམ་པ་བཟུང་བ་དེ་ནས་བརྩམས་ཇི་སྲིད་སྡོམ་པ་དེ་ཡོད་པ་དེ་སྲིད་དུ་གཉིད་ལོག་པ་དང་མ་ལོག་པའི་དུས་དང་སེམས་གཞན་དུ་ཡེངས་པ་ཨདང་མ་ཡེངས་པའི་སྐབས་ཐམས་ཅད་དུ་ཡང་བསོད་ནམས་ནམ་མཁའ་དང་མཉམ་པ་འབྱུང་བས་ཚོགས་རྫོགས་པ་ལའང་དཀའ་བ་མེད་དེ། རིན་ཆེན་ཕྲེང་བ་ལས། ཕྱོགས་རྣམས་ཀུན་ཏུ་ནམ་མཁའ་དང༌། །ས་དང་ཆུ་དང་མེ་དང་རླུང༌། །ཞེས་སོགས་དང༌། དེ་ལྟར་བརྟན་པར་གནས་དེ་ནི། །མི་ཉལ་བའམ་ཉལ་ཡང་རུང༌། །ཡང་དག་བླངས་པ་ནས་བཟུང་སྟེ། །བག་མེད་གྱུར་ཀྱང་སེམས་ཅན་རྣམས། །མཐའ་ཡས་ཕྱིར་ན་སེམས་ཅན་བཞིན། །བསོད་ནམས་མཐའ་ཡས་རྟག་གསོག་འགྱུར། །མཐའ་ཡས་དེས་ན་སངས་རྒྱས་ཉིད། །མཐས་ཡས་འཐོབ་མི་དཀའ་ཞེས་བྱ། །ཞེས་སོགས་རྒྱུ་ཆེར་གསུངས་ལ། གཞུང་འདིར་ཡང་སྔར། གང་ནས་བཟུང་སྟེ་སེམས་ཅན་ཁམས། །ཞེས་པ་ནས། ནམ་མཁའ་མཉམ་པ་རབ་ཏུ་འབྱུང༌། །ཞེས་གསུངས་པ་ལྟར་རོ།།
\b
\v 454 ལམ་གྱི་བགྲོད་པ་མྱུར་བས་དུས་རིང་བ་ཉིད་མ་གྲུབ་པ་ནི། ཐེག་ཆེན་ལ་ཞུགས་ན་ཚོགས་བསགས་པ་དང་འབྲས་བུ་ཐོབ་པ་ལ་རིང་དུ་འགོར་བས་དེ་བས་ལམ་མྱུར་བ་ཉན་ཐོས་ཀྱི་ལམ་ལྟ་བུ་ལ་ཞུགས་པ་སླའོ་སྙམ་ན། ཐེག་ཆེན་གྱི་ལམ་ལ་ཞུགས་ཤིང་གནས་པའི་བྱང་ཆུབ་སེམས་དཔའ་སྙིང་རྗེ་ཆེན་པོའི་བདག་ཉིད་ཅན་འདི་ནི་བྱང་ཆུབ་ཀྱི་སེམས་མཆོག་གི་སྟོབས་ཀྱིས་སྔོན་ཡུན་རིང་མོ་ནས་སྡུག་བསྔལ་གྱི་རྒྱུར་གྱུར་པའི་སྡིག་པའི་ཚོགས་དཔག་ཏུ་མེད་པ་བསགས་པ་ཐམས་ཅད་དུས་མཐའི་མེས་རྩ་སྦུར་སྲེག་པ་བཞིན་དུ་སྐད་ཅིག་གཅིག་གིས་ལྷག་མེད་དུ་ཟད་པར་བྱེད་ཅིང༌། བདེ་བའི་རྒྱུ་བསོད་ནམས་དང་ཡེ་ཤེས་ཀྱི་ཚོགས་རྒྱ་མཚོ་ལྟ་བུ་རྒྱུན་མི་འཆད་ཅིང་ཟད་མི་ཤེས་པ་ནམ་མཁའ་དང་མཉམ་པ་སྐད་ཅིག་རེ་རེ་ལའང་རང་རྒྱུད་ལ་སྡུད་པར་བྱེད་པའི་ཕྱིར་བྱང་ཆུབ་སྒྲུབ་པའི་ལམ་གྱི་བགྲོད་པའང་ཉན་ཐོས་གྱི་ལམ་ལ་ཞུགས་པ་རྣམས་ལས་ཆེས་མཆོག་ཏུ་མྱུར་ཞིང་ཐབས་མཁས་ཁྱད་པར་ཅན་དུ་མས་ཟིན་པའི་ལམ་ཡིན་པའི་ཕྱིར་ཉན་ཐོས་ཀྱི་ལམ་ལས་ཆེས་ཆེར་ཁྱད་པར་དུ་འཕགས་པར་ཡང་བཤད་དོ། །
\b
\qc དེ་ནི་རྒྱ་དཔེར། ཉན་ཐོས་རྣམས་བས་མྱུར་བར་འགྲོ། །ཞེས་ཡོད་པར་གསུངས་པ་དང་བསྟུན་ནས་བཤད་པའོ། །དེ་བཞིན་དུ་རྒྱ་དཔེར་ཀྱང་སྒྲ་ཡོད་པས་རང་རྒྱལ་ཡང་སྡུད་པར་གསུངས་སོ། །ཉན་ཐོས་ཀྱི་ལམ་ལས་ཁྱད་པར་དུ་འཕགས་ཚུལ་ཡང་། ཕུང་པོ་གསུམ་པའི་མདོ་ལས་གསུངས་པ་སྔར་དྲངས་པ་སོགས་དང་། མདོ་སྡེ་རྒྱན་ལས་ཀྱང་། བློ་ལྡན་ཉན་ཐོས་ཚོགས་རྣམས་དགེ་བ་རྒྱ་ཆེན་དོན་ཆེན་དང་། །མཐའ་ཡས་རྟག་རྒྱུན་མི་འཆད་ཟད་མི་ཤེས་པས་ཟིལ་གྱིས་གནོན། །ཞེས་པ་ལྟར་རོ། །
\b
\v 455 དེ་ལྟར་ཉན་རང་གི་ལམ་ལས་ཆེས་མྱུར་ཞིང་ཁྱད་པར་དུ་འཕགས་པའི་རྒྱུ་མཚན་དེ་བས་ན་སྐྱེ་བོ་འགའ་ཞིག་རྟ་བཟང་པོ་ལ་ཞོན་ནས་ཐང་བདེ་མོར་འགྲོ་བ་ལ་སྐྱོ་ངལ་མེད་པ་བཞིན་དུ་གཞན་དོན་དུ་བྱ་༌དཀའ་བའི་སྤྱོད་པ་ཉམས་སུ་ལེན་པ་ལ་སེམས་སྐྱོ་ཞིང་ཞུམ་པ་དང་ལམ་གྱི་དཀའ་སྤྱད་ཀྱིས་ལུས་སེམས་ངལ་ཞིང་དུབ་པ་ཀུན་སེལ་བར་བྱེད་པའི་བྱང་ཆུབ་སེམས་ཀྱི་རྟ་བཟང་པོ་སྟོབས་ཤུགས་དང་ལྡན་པའམ་བྱང་ཆུབ་ཀྱི་སེམས་ཀྱི་ཤིང་ལྟ་བཟང་པོ་གཞལ་ཡས་ཁང་དང་འདྲ་བ་ལ་ཞོན་ནས་ལམ་བདེ་བ་ནས་གོང་ནས་གོང་དུ་འབྲས་བུ་བདེ་བའི་གནས་སུ་འགྲོ་བ་ལ་སེམས་ཤེས་ཏེ་རྣམ་དཔྱོད་དང་ལྡན་པའི་མཁས་པ་སུ་ཞིག་སྒྱིད་ལུག་ཅིང་ཞུམ་པ་སྐྱེ་བར་འགྱུར་ཏེ་མི་འགྱུར་རོ། །
\b
\qc སེམས་ཤེས་ཞེས་པ་བྱང་ཆུབ་སེམས་ཀྱི་ཕན་ཡོན་ཤེས་པ་ཞེས་རྣམ་བཤད་དུ་གསུངས་ལ། འགྲེལ་ཆེན་དུ། ཁ་ན་མ་ཐོ་བ་སྤངས་པས་རྨི་ལམ་ནའང་ངན་འགྲོར་འགྲོ་བ་དང་བྲལ་ཞིང་བསོད་ནམས་ཀྱི་ཚོགས་དུ་མ་དང་ལྡན་པས་བདེ་འགྲོ་ནས་བདེ་འགྲོར་གོང་ནས་གོང་དུ་ཁྱད་པར་དུ་འཕགས་པའི་བདེ་བ་ལ་ལོངས་སྤྱོད་དུ་འགྲོ་བ་ལ་སེམས་ཤེས་སམ་རྟོགས་ལྡན་སུ་ཞིག་སྒྱིད་ལུག་པར་འགྱུར་ཞེས་བཤད་དོ། །
\b
\qc ལམ་མྱུར་བའི་ཚུལ་དེ་ནི་མ་སྐྱེས་དགྲའི་འགྱོད་པ་བས་ལ་ཐ་ལས་སྔོན་སངས་རྒྱས་ཐམས་ཅད་ཟིལ་གྱིས་གནོན་པ་ཞེས་པ་མཆོག་ཟུང་གཉིས་དང་བཅས་པ་བསོད་སྙོམས་ལ་གཤེགས་པའི་ལམ་ཁར་ཁྱེའུ་གསུམ་རྩེ་མོ་རྩེ་ཞིང་འདུག་པ་ལས། དེ་དག་སངས་རྒྱས་ལ་དད་པ་སྐྱེས་ནས་རང་རང་གི་མུ་ཏིག་གི་སེ་མོ་དོའི་རྒྱན་ཕུལ། གཡས་གཡོན་གྱི་ཁྱེའུ་གཉིས་ཀྱིས་མཆོག་ཟུང་གཉིས་ལྟ་བུར་གྱུར་ཅིག་ཅེས་སྨོན། ཁྱེའུ་དབུ་མས་སངས་རྒྱས་དེ་ཉིད་ལྟ་བུར་གྱུར་ཅིག་ཅེས་སྨོན་པ་ལས་དེ་སྔར་སངས་རྒྱས་ནས་ཤཱཀྱ་ཐུབ་པར་གྱུར། ཁྱེའུ་གཞན་གཉིས་པོ་ཤཱ་རིའི་བུ་དང་མོང་འགལ་བུ་གཉིས་སུ་གྱུར་པ་ལ་ཤཱཀྱ་ཐུབ་ཀྱིས་ཆོས་བསྟན་པས་ད་གཟོད་དགྲ་བཅོམ་ཐོབ། དེའི་ཚེ་བཅོམ་ལྡན་འདས་ཀྱིས་མྱུར་དུ་མྱ་ངན་ལས་འདའ་བར་འདོད་ན་ཐམས་ཅད་མཁྱེན་པ་ཉིད་དུ་སེམས་བསྐྱེད་པར་བྱ་སྟེ་མྱུར་བའི་ཐེག་པ་ནི་ཐེག་པ་ཆེན་པོ་ཉིད་ཡིན་ཞེས་གསུངས་པ་ལྟ་བུ་ཡིན་པར་བཤད་དོ།།
\b
\qc འདིས་མཆོད་ཡུལ་དང་མཆོད་རྫས་མཉམ་ཡང་སེམས་བསྐྱེད་ཀྱི་དབང་གིས་འབྲས་བུ་ལ་ཁྱད་པར་བྱུང་བ་བསྟན་ཏོ། །དེ་དག་ནི་མི་ཞུམ་པའི་བརྩོན་འགྲུས་སམ་གོ་ཆའི་བརྩོན་འགྲུས་ཀྱིས་སྒྱིད་ལུག་བདག་ཉིད་བརྙས་པའི་ལེ་ལོ་སྤོང་བའི་ཚུལ་ཏེ། བདེ་བའི་ལམ་ནས་བདེ་བའི་གནས་སུ་འགྲོ་བ་ལ་ཇི་ལྟར་སྐྱོ་ཞེས་རང་ལ་བརྙས་པ་དང་སྒྱིད་ལུག་སྤངས་ཏེ་སྤྲོ་བ་སྐྱེད་པའོ། །
\b
\qc དེ་དག་གིས་བསམ་པ་སྐྱིད་ལུག་མེད་པར་གོ་ཆ་བགོ་བ་གོ་ཆའི་བརྩོན་འགྲུས་རྩོམ་པའི་ཚུལ་བསྟན་ལ། དེ་ཡང་བྱང་སེམས་རྣམས་ལམ་ལ་སློབ་པའི་དུས་སུ་བརྩོན་འགྲུས་རྩོམ་པ་ན་སྦྱོར་བའི་སྔ་རོལ་ནས་སེམས་ཀྱི་སྤྲོ་བ་སྔོན་དུ་འགྲོ་བའི་སྒོ་ནས་བསམ་པའི་གོ་ཆ་ཆེན་པོ་གྱོན་པར་བྱེད་པ་སྟེ། སེམས་ཅན་གཅིག་གི་སྡུག་བསྔལ་བསལ་བའི་ཕྱིར་དུ་བསྐལ་ཆེན་སྟོང་དང་ཡུན་ཚད་མཉམ་པའི་ཉིན་ཞག་བསགས་པའི་བསྐལ་ཆེན་གྲངས་མེད་པ་གསུམ་བྱེ་བ་ཕྲག་འབུམ་གྱུར་གྱི་བར་དམྱལ་བ་ཁོ་ནར་གནས་ནས་སངས་རྒྱས་འཐོབ་པར་འགྱུར་ནའང་བདག་ཉིད་སྤྲོ་བར་བྱེད་ཅིང་དེ་ལྟ་བུའི་སྒོ་ནས་རྫོགས་བྱང་གི་ཆེད་དུ་བརྩོན་པར་བྱེད་ལ་བརྩོན་འགྲུས་ལ་ཞུགས་པའང་མི་གཏོང་ན་དུས་ཀྱི་ཡུན་དེ་ལས་ཆེས་ཐུང་བ་དང་སྡུག་བསྔལ་ཆེས་ཆུང་བས་ལྟ་ཅི་སྨོས་སྙམ་པ་དེ་ལྟ་བུ་ནི་གོ་ཆའི་བརྩོན་འགྲུས་ཡིན་པར་གསུངས་ལ། 
\b
\qc བློ་གྲོས་མི་ཟད་པས་ཞུས་པར། དེ་བསྐལ་བ་འདི་སྙེད་ཅིག་ཏུ་གོ་ཆ་བགོའོ་བསྐལ་པ་འདི་སྙེད་ཅིག་ཏུ་གོ་ཆ་མི་བགོའོ་ཞེས་བསྐལ་པ་བགྲངས་པས་བྱང་ཆུབ་མི་ཚོལ་གྱི་བསམ་གྱིས་མི་ཁྱབ་པའི་གོ་ཆ་གྱོན་པར་བྱེད་དོ། །གལ་ཏེ་སྔོན་གྱི་མཐའ་ཇི་ཙམ་དེ་ཙམ་ལ་ཉིན་ཞག་གཅིག་ཏུ་གྱུར་ལ། ཉིན་ཞག་གི་ཚུལ་དེ་ལྟ་བུའི་ཉི་མ་བཅོ་ལྔས་ཟླ་བ་ཕྱེད་དུ་གྱུར་ལ་ཉི་མ་སུམ་ཅུས་ཟླ་བ་གཅིག་ཏུ་གྱུར་ཏེ་ཟླ་བ་བཅུ་གཉིས་ཀྱིས་ལོ་གཅིག་ཏུ་གྱུར་ལ། ལོ་བགྲང་བ་འདིས་ལོ་འབུམ་ལ་བྱང་ཆུབ་ཀྱི་སེམས་གཅིག་སྐྱེ་ཞིང་དེ་བཞིན་གཤེགས་པ་གཅིག་མཐོང་ལ་འཇུག་པ་འདི་དང་བགྲང་བ་འདིས་གང་གཱའི་ཀླུང་གི་བྱེ་མ་སྙེད་ཀྱི་སེམས་བསྐྱེད་པ་དང་དེ་བཞིན་གཤེགས་པ་མཐོང་བས་སེམས་ཅན་གཅིག་གི་སེམས་དང་སྤྱོད་པ་ཤེས་པར་གྱུར་ལ། འཇུག་པ་འདི་དང་བགྲངས་པ་འདིས་དེ་སྙེད་ཀྱི་སེམས་བསྐྱེད་པ་དང་དེ་བཞིན་གཤེགས་པ་མཐོང་བས་སེམས་ཅན་ཐམས་ཅད་ཀྱི་སེམས་དང་སྤྱོད་པ་ཤེས་པར་གྱུར་ཀྱང་མི་ཞུམ་པའི་གོ་ཆ་འདི་ནི་བྱངཆུབ་སེམས་དཔའི་གོ་ཆ་མི་ཟད་པ་ཞེས་གསུངས་ཏེ་འདི་གོང་ན་མེད་པའི་གོ་ཆའི་བརྩོན་འགྲུས་ཡིན་པར་བཤད་ལ། 
\b
\qc དེ་བཞིན་དུ་ཕར་ཕྱིན་བསྡུས་པ་ལས། སྔ་ཕྱི་འཁོར་བའི་མཐའ་དང་མཉམ་ཙམ་དུ། །རྒྱ་ཆེ་རིང་བའི་ཉིན་དང་མཚན་གྱུར་ལ། །དེ་འདྲ་བསགས་པའི་ལོར་གྱུར་དུས་རིང་བའི། །བསྐལ་བ་རྒྱ་མཚོའི་ཆུ་ཐིགས་གྲངས་སྙེད་ཀྱིས། །བྱང་ཆུབ་མཆོག་གི་སེམས་གཅིག་སྐྱེད་འགྱུར་ལ། །དེ་འདྲའི་རྣམ་པས་ཚོགས་གཞན་རེ་རེ་ཞིང་། །སྒྲུབ་བགོས་གྱུར་ཀྱང་སྙིང་རྗེས་སྐྱོ་བ་མེད། །བྱང་ཆུབ་དམ་པ་སྒྱིད་ལུག་མེད་པར་སྒྲུབ། །ཅེས་སོགས་ཀྱིས་ཀྱང་གོ་ཆའི་བརྩོན་འགྲུས་བསྟན་ཏེ། བྱང་སེམས་གང་དེ་འདྲའི་བརྩོན་འགྲུས་ལ་མོས་པ་ཙམ་དང་དད་པ་ཙམ་སྐྱེད་པ་དེ་ཡང་བརྟན་པོ་ཡིན་ཏེ། དེ་ཙམ་གྱིས་ཀྱང་རྫོགས་བྱང་གི་ཆེད་དུ་བརྩོན་འགྲུས་རྩོམ་པ་དཔག་ཏུ་མེད་པའི་རྒྱུ་རྟས་པར་བྱེད་ན་དེ་ལྟ་བུའི་བརྩོན་འགྲུས་དངོས་དང་ལྡན་པ་ལྟ་ཅི་སྨོས་ལ། དེ་ལྟ་བུའི་བྱང་སེམས་ལ་ནི་བྱང་ཆུབ་དང་གཞན་གྱི་དོན་དུ་ལས་གང་ལའང་སེམས་ཞུམ་པའམ་དཀའ་བ་སྤྱད་དགོས་པའི་བྱ་དཀའ་བ་ཅི་ཡང་མེད་པར་བྱང་ས་ལས་བཤད་པར་གསུངས་ཤིང་དེ་འདྲ་བའི་བསམ་པ་ལ་གོམས་པར་བྱས་ནས་ཐེག་ཆེན་གྱི་རིགས་ཀྱི་ནུས་པས་དེ་ངེས་པའི་རྒྱུར་འགྲོ་བས་དེ་ལ་ཡང་ཡང་བློ་སྦྱོང་བར་བྱ་དགོས་པར་གསུངས་སོ། །
\b
\qc མདོར་ན་འདི་འདྲ་བའི་བསམ་པ་རེ་སྐྱེད་ནུས་ན་ཚོགས་མཐའ་ཡས་པ་རྫོགས་ཤིང་སྒྲིབ་པ་དཔག་ཏུ་མེད་པ་འདག་ལ་ཕྱིར་མི་ལྡོག་པའི་རྒྱུ་མཆོག་ཏུ་ཡང་འགྱུར་ལ་རྒྱལ་སྲས་ཀྱི་སྤྱོད་པ་མཐའ་ཡས་པ་དང་།དུས་ཆེས་རིང་བ་དེ་ལྟ་བུ་ལ་སྤྲོ་བ་ཅི་ཡང་མེད་ལ་དུས་ཐུང་ངུ་ཞིག་གིས་བྱང་ཆུབ་འཐོབ་པར་འདོད་པ་ནི་རྫོགས་བྱང་ལས་རིང་དུ་འགྱུར་བ་དང་བྱང་སེམས་ཀྱི་སྙིང་སྟོབས་རྨད་དུ་བྱུང་བ་སྐྱེ་བ་དང་བརྩོན་འགྲུས་རླབས་པོ་ཆེ་རྩོམ་པའི་གེགས་སུ་འགྱུར་ཞིང་། དུས་ཇི་ཙམ་རིང་བ་ལ་དགའ་ཞིང་སྤྲོ་བ་དེ་ཙམ་དུ་མྱུར་དུ་བྱང་ཆུབ་འཐོབ་པར་གསུངས་སོ།།
\b
\v 456 དེའི་མཐུན་ཕྱོགས་སྒྲུབ་པ། གསུམ་པ་མཐུན་ཕྱོགས་སྒྲུབ་པ་ལ་གཉིས། མདོར་བསྟན་པ། རྒྱས་པར་བཤད་པའོ།།དང་པོ་ནི། སེམས་ཅན་དོན་འགྲུབ་སོགས་ཏེ། འཇིག་རྟེན་ན་རྒྱལ་པོ་ཆེན་པོ་རྣམས་དཔུང་ཚོགས་ཡན་ལག་བཞི་དང་ལྡན་པའི་སྒོ་ནས་གཞན་སྡེ་འཇོམས་ཤིང་རང་གིས་འདོད་པའི་དོན་སྒྲུབ་པར་བྱེད་པ་བཞིན་དུ་བྱང་ཆུབ་སེམས་དཔའ་རྣམས་ཀྱང་བརྩོན་འགྲུས་ཀྱི་མི་མཐུན་ཕྱོགས་འཇོམས་པ་དང་སེམས་ཅན་གྱི་དོན་འགྲུབ་པར་བྱ་བའི་ཕྱིར་དུ་དཔུང་ཚོགས་བཞི་དང་ལྡན་པའི་གཉེན་པོ་བརྩོན་འགྲུས་ཀྱི་སྟོབས་བསྐྱེད་པར་བྱ་བ་ལ། ལས་འབྲས་བསམ་སྟེ་དེའི་བླང་དོར་ཚུལ་བཞིན་དུ་བྱེད་པ་ལ་འདུན་པ་བསྐྱེད་པ་མོས་པའི་སྟོབས་མ་བརྟགས་པར་ཅི་རུང་རུང་ལ་མི་འཇུག་ལ་བརྟགས་ནས་ཞུགས་ཤིང་བརྩམས་པ་དེ་མཐར་ཕྱིན་པར་བྱེད་པ་བརྟན་པའི་སྟོབས། བྱིས་པ་རྩེད་མོ་ལ་འཇུག་པ་ལྟར་འཕྲོ་མི་གཅོད་པར་ངོམས་པ་མེད་པར་སྤྲོ་བཞིན་དུ་དམ་པའི་ལས་ལ་བརྩོན་འགྲུས་རྩོམ་པ་དགའ་བའི་སྟོབས། །བརྩོན་འགྲུས་བརྩམས་པས་ལེགས་པར་ཟིན་པ་དེ་དོར་བའམ་ལུས་སེམས་དུབ་པས་མི་ནུས་ན་རེ་ཞིག་ངལ་བསོས་ཏེ་སོས་མ་ཐག་ནས་སླར་རྩོམ་པ་དོར་བའི་སྟོབས་དང་བཞི་ནི་བརྩོན་འགྲུས་ཀྱི་མཐུན་རྐྱེན་ཡིན་ནོ།།
\b
\qc དེ་ལྟར་བཞི་ལས་མོས་པའི་སྟོབས་བསྐྱེད་ཚུལ་ནི། མོས་པ་སྟེ་འདུན་པའི་སྟོབས་ནི་མི་དགེ་བའི་འབྲས་བུ་འཁོར་བའི་སྡུག་བསྔལ་སྣ་ཚོགས་པ་བསམ་པས་འཇིགས་པ་དང༌། མདོ་རྒྱན་ལས། བསོད་ནམས་ཆེ་དང་འགྱོད་པ་མེད། །ཡིད་བདེ་བ་དང་བདེ་བ་ཆེ། །ཞེས་མོས་པའི་ཕན་ཡོན་བཅུ་གསུངས་པ་དང༌། འདིར་དགེ་བའི་ཕྱོགས་ཐམས་ཅད་ཀྱི་རྩ་བ་ཡིན་པར་གསུངས་པ་སོགས་མོས་པ་དེ་ཡི་ཕན་ཡོན་རྣམས་ཡང་ཡང་ལེགས་པར་བསམ་པས་འདུན་པ་བསྐྱེད་པར་བྱའོ། །
\b
\qc བི་བྷཱུ་ཏིས། ཚིགས་བཅད་འདི་སྐབས་སུ་མ་བབས་པས་གཞན་གྱིས་བཅུག་པ་ཡིན་ཏེ། བརྩོན་འགྲུས་ཀྱི་མི་མཐུན་ཕྱོགས་སྤངས་ནས་བརྩོན་འགྲུས་འཕེལ་ཕྱིར་དཔུང་བཞི་ལ་འབད་པར་བྱ་ཞེས་པའི་མདོར་བསྟན་གྱི་དོན་ནི་ཚིགས་བཅད་འོག་མས་སྟོན་པས་འདི་མི་དགོས་པའི་ཕྱིར་ཞེས་སོགས་གསུངས་ལ། འགྲེལ་པ་གཞན་ཐམས་ཅད་ཀྱིས་ནི་ཚིགས་བཅད་སྔ་ཕྱི་གཉིས་ཀ་མདོར་བསྟན་གྱི་གཞུང་དུ་བཀྲལ་ལོ།།འོན་ཀྱང་ཡང་ཟློས་བྱས་པ་ལྟ་བུ་ཞིག་འདུག་ལ། བུ་སྟོན་གྱིས་ཀྱང་སྔར་གྱི་སྒྱིད་ལུག་མེད་དང་སོགས་ཀྱི་ཚིགས་བཅད་དང་འདིའི་ཚིགས་བཅད་གཉིས་པོ་མེད་ན་གཞུང་འབྲེལ་ཆགས་ཤིང་མཛེས་པ་༌་ཞིག་འབྱུང་ཞེས་གསུངས་ལ། བོད་འགྲེལ་ཁ་ཅིག་ཏུ་འདིའི་ཚིགས་བཅད་སྔ་ཕྱི་གཉིས་པོ་གོང་འོག་བསྣོར་ནས་བཤད་པའང་ཡོད་པར་གསུངས་སོ། །
\b
\v 457 དེས་ན་མདོར་བསྟན་གྱི་གཞུང་དངོས་ནི་འདི་ཡིན་ཏེ། དེ་ལྟར་བརྩོན་འགྲུས་ཀྱི་མི་མཐུན་ཕྱོགས་དགེ་བའི་ཆོས་སྒྲུབ་ནུས་སུ་མཐོང་ཡང་མི་འཇུག་པའི་སྙོམ་ལས་ཀྱི་ལེ་ལོ་དང་བྱ་བ་ངན་ཞེན་གྱི་ལེ་ལོ་དང་བདག་གིས་དེ་འདྲ་སྒྲུབ་ག་ལ་ནུས་སྙམ་དུ་ཞུམ་སྟེ་མི་འཇུག་པའི་བདག་ཉིད་བརྙས་པའི་ལེ་ལོ་རྣམས་སྤངས་ཏེ། མཐུན་རྐྱེན་བརྩོན་འགྲུས་སྤེལ་བའི་ཐབས་མོས་པ་སྟེ་འདུན་པའི་དཔུང་དང༌། ང་རྒྱལ་སྟེ་བརྟན་པའི་དཔུང་དང་། དགའ་བའི་དཔུང་དང་དོར་བའི་དཔུངསྟེ་སྦྱོར་བ་དཔུང་ཚོགས་བཞི་བསྐྱེད་ལ། དངོས་གཞི་དྲན་ཤེས་ཀྱིས་བརྩོན་འགྲུས་ལྷུར་ལེན་པའི་སྟོབས་དང་། རྗེས་ལུས་སེམས་ལ་དབང་བསྒྱུར་བའི་སྟོབས་ཀྱིས་ནི་བརྩོན་འགྲུས་གོང་ནས་གོང་དུ་སྤེལ་བའི་ཕྱིར་དུ་འབད་པར་བྱའོ། །དེ་ལྟར་དཔུང་བཞི་དང་སྟོབས་གཉིས་བྱས་ཀྱང་ཆོག་ལ། །ཡང་ན་དཔུང་དྲུག་གམ་སྟོབས་དྲུག་ཅེས་བྱས་ཀྱང་ཆོག་སྟེ་སྟོབས་དང་དཔུང་སྐད་དོད་གཅིག་པར་བཤད་པའི་ཕྱིར་རོ། །
\b
\qc དེ་ལྟར་དཔུང་བཞིའི་དང་པོ་མོས་པའི་དཔུང་ཞེས་པའི་མོས་པ་ནི་སེམས་བྱུང་འདུན་པ་ལ་བྱ་དགོས་པར་གསུངས་ཏེ་དེ་ནི་འདུན་པས་བརྩོན་འགྲུས་ཀྱི་རྟེན་བྱེད་པར་བཤད་པ་ལ་དགོངས་པའོ། །རྒྱ་དཔེར་འདུན་པ་ཞེས་ཡོད་པར་གསུངས་ལ་འགྲེལ་ཆེན་དུའང་དེ་ལྟར་རོ།།དེ་ལ་སེམས་བྱུང་མོས་པའི་ངོ་བོ་ནི། ཀུན་བཏུས་ལས། མོས་པ་གང་ཞེ་ན། ངེས་པའི་དངོས་པོ་ལ་ཇི་ལྟར་ངེས་པ་བཞིན་དུ་འཛིན་པ་སྟེ་མི་འཕྲོགས་པ་ཉིད་ཀྱི་ལས་ཅན་ནོ་ཞེས་གསུངས་པ་༌ལྟར་རང་གིས་ཚད་མས་ངེས་ཟིན་པའི་ཡུལ་རྣམས་ལ་འདི་ཁོ་ན་ལྟར་ཡིན་གྱི་གཞན་དུ་མ་ཡིན་ནོ་སྙམ་དུ་འཛིན་པའི་རིག་པ་ཡིན་ལ། བྱེད་ལས་མི་འཕྲོགས་པ་ཞེས་པ་ནི་རང་གིས་ངེས་ཟིན་གྱི་དོན་ལ་མོས་པ་བརྟན་པོ་རྙེད་ནས་ཕ་རོལ་གྱི་རྒོལ་བས་དེ་ལས་གཞན་དུ་བསྒྱུར་མི་ནུས་པའོ། །
\b
\qc མདོ་རྒྱན་ལས། འདོད་པ་ཅན་གྱི་དེ་ཁྱི་འདྲ། །ཞེས་སོགས་མོས་པའི་ཁྱད་པར་བཞི་དང༌། ཐེག་པ་ཆེན་པོ་དེ་ལ་དེ་མཆོག་ཚུལ་བཞིན་རིག་ནས་ནི། ཞེས་སོགས་ཐེག་ཆེན་གྱིས་མོས་པ་ལ་སྦྱར་བའི་ཚུལ་ཡང་གསུངས་སོ།།
\b
\qc སེམས་བྱུང་འདུན་པའི་ངོ་བོ་ནི། ཀུན་བཏུས་སུ། འདོད་པའི་དངོས་པོ་ལ་དེ་དང་ལྡན་པར་བྱེད་འདོད་པ་ཉིད་དེ་བརྩོན་འགྲུས་རྩོམ་པའི་ལས་ཅན་ནོ་ཞེས་གསུངས་པ་ལྟར་བསམ་པའི་དངོས་པོ་ལ་དམིགས་ནས་དེ་དོན་དུ་གཉེར་བའི་རིག་པའོ། །བྱེད་ལས་འདུན་པས་བརྩོན་འགྲུས་ཀྱི་རྟེན་བྱེད་པ་ཡིན་ལ༑དེའི་ཚུལ། དབུས་མཐའ་ལས། གནས་དང་དེ་ལ་གནས་པ་དང༌། །རྒྱུ་དང་འབྲས་བུ་ཉིད་དུའོ། །ཞེས་པ་སྟེ། གནས་ནི་འདུན་པ་སྟེ་བརྩོན་འགྲུས་ཀྱི་གནས་དང་གནས་པ་ནི་བརྩོན་འགྲུས་སོ། །འདུན་པའི་རྒྱུ་ནི་ཡིད་ཆེས་པའི་དད་པ་དང་བརྩོན་འགྲུས་ཀྱི་འབྲས་བུ་ནི་ཤིན་སྦྱངས་སོ། །འདུན་པ་ལ་དབྱེ་ན་འཕྲད་འདོད་ཀྱི་འདུན་པ། མི་འབྲལ་བར་འདོད་པའི་འདུན་པ། དོན་གཉེར་གྱི་འདུན་པ་གསུམ་ཡོད་ལ་ཕྱིམ་ལ་ནང་གསེས་ཀྱི་དབྱེ་བ་མང་ངོ༌། །འགྲེལ་པ་འགའ་ཞིག་ཏུ་རྩབའི་ཚིག་ཟིན་ལྟར་སེམས་བྱུང་མོས་པ་ཉིད་ལ་ངོས་བཟུང་ནས་བཤད་འདུག་པས་དེ་ལྟར་བྱས་ཀྱང་མི་འགལ་ལོ།།
\b
\v 458 གཉིས་པ་རྒྱས་པར་བཤད་པ་ལ་གཉིས། དཔུང་བཞི་བསགས་པ། སྟོབས་གཉིས་བསྐྱེད་པའོ། །།དང་པོ་ལ་བཞི། མོས་པའི་དཔུང༌། བརྟན་པའམ་ང་རྒྱལ་གྱི་དཔུང་། དགའ་བའི་དཔུང་།དོར་བའི་དཔུང་བཤད་པའོ། །དང་པོ་ནི། བདག་དང་གཞན་གྱི་སོགས་ཏེ། དེའང་འདུན་པ་མེད་པའི་ཉེས་པར་སྨད་པ་ལ། ཉེས་པ་ཟད་ཕྱིར་འདུན་པ་མ་བྱས་པ་ལ་སྨད་པ་ནི། བདག་ཐེག་ཆེན་ལ་མོས་པ་བསྐྱེད་ནས་བྱང་ཆུབ་མཆོག་ཏུ་སེམས་བསྐྱེད་དེ་ཐེག་ཆེན་གྱི་སྒོར་ཞུགས་པས་ན་འདུན་པའི་སྟོབས་དྲག་པོའི་སྒོ་ནས་བདག་དང་གཞན་གྱི་རྒྱུད་ལ་ཡོད་པའི་སྒྲིབ་གཉིས་ཀྱི་ཉེས་པ་ཡི་ཚོགས་ནི་མཐའ་ཡས་ཤིང་དཔག་ཏུ་མེད་པ་ཅིག་ཡོད་པ་དེ་ཐམས་ཅད་བདག་གིས་གཞོམ་ཞིང་སྤང་བར་བྱ་དགོས་པ་ཞིག་སྟེ་སེམས་བསྐྱེད་པའི་དུས་སུ་དེ་ལྟར་གོ་ཆ་བགོས་ཏེ་དམ་བཅས་པའི་ཕྱིར། དེ་ལ་ཉེས་པ་གཞོམ་པའི་དུས་གང་དུ་ཉེས་པའི་ཚོགས་མང་པོ་རྣམས་ལྟ་ཞོག་ཆགས་སོགས་ཉོན་མོངས་པའི་ཉེས་པ་རེ་རེ་བག་ཆགས་དང་བཅས་པ་གཞོམ་པ་ལའང་བསྐལ་པ་རྒྱ་མཚོ་ལྟར་མཐའ་ཡས་པ་དུ་མ་ཟད་ཀྱི་བར་དུ་གཉེན་པོའི་སྟོབས་ཁྱད་པར་ཅན་བསྐྱེད་ནས་འབད་པ་ཆེན་པོ་བྱས་པས་སྤོང་བར་འགྱུར་བ་ཡིན་པ་ལ།
\b
\v 459 ཉེས་པ་རེ་རེ་ཙམ་ཟད་ཅིང་བསལ་བའི་ཕྱིར་དུ་གཉེན་པོ་སྦྱོར་བའི་བརྩོན་འགྲུས་རྩོམ་པ་དེ་ཡི་ནི་ཆ་ཤས་ཅུང་ཟད་དེ་ཙམ་ཡང་དེ་སྔོན་བདག་གི་རྒྱུད་ལ་མ་མཐོང་བའམ་མི་སྣང་ན་འཁོར་བ་དང་ངན་སོང་གི་སྡུག་བསྔལ་དཔག་ཏུ་མེད་པའི་གནས་སུ་གྱུར་པའམ་སྣོད་དུ་གྱུར་པ་བདག་གིས་སམ་བདག་གོ་ཅི་སྟེའམ་ཅིའི་ཕྱིར་ན་སྙིང་མ་གས་པའམ་རལ་བར་མ་གྱུར་པ་ནི་སྙིང་རེ་སྲ་ཞེས་རང་ལ་སྨད་ནས་འདུན་པ་བསྐྱེད་དེ་བརྩོན་འགྲུས་རྩོམ་པར་བསྐུལ་བའོ། །འདིར་བསྐལ་པ་རྒྱ་མཚོ་ལྟར་མང་པོ་ཟད་ཀྱི་བར་གཉེན་པོ་བསྒོམ་དགོས་པར་འགྱུར་ཞེས་དང༌། བསྐལ་བ་རྒྱ་མཚོར་གཉེན་པོ་བསྒོམས་པས་ཉེས་པ་ཟད་པར་འགྱུར་བ་ཡིན་ན་ཞེས་ཅུང་ཟད་མི་འདྲ་བ་བྱུང་ངོ༌།། །
\b
\v 460 ཡོན་ཏན་སྒྲུབ་ཕྱིར་འདུན་པ་མ་བྱས་པ་ལ་སྨད་པ་ནི།དེ་བཞིན་དུ་འདུན་པའི་སྟོབས་ལ་བརྟེན་ནས་བདག་དང་གཞན་ཀུན་གྱི་རྒྱུད་ལ་གནས་སྐབས་དང་མཐར་ཐུག་གི་ཡོན་ཏན་ནི་དཔག་ཏུ་མེད་ཅིང་ཚད་མེད་པའི་མང་པོ་ཞིག་བདག་གིས་བསྒྲུབ་པར་བྱ་དགོས་པ་ཞིག་སྟེ་སེམས་བསྐྱེད་པའི་དུས་སུ་དེ་ལྟར་ཁས་བླངས་ཤིང་དམ་བཅས་པ་དེའི་ཕྱིར་རོ། །དེ་ལ་ཡོན་ཏན་གྱི་ཚོགས་མ་ལུས་པ་ལྟ་ཞོག་མཚན་བཟང་དང་། དཔེ་བྱད་ལྟ་བུའི་ཡོན་ཏན་གྱི་ཆ་ཤས་རེ་རེ་ཙམ་སྒྲུབ་པ་ཡང་དཔག་ཏུ་མེད་པའི་བསྐལ་པ་རྒྱ་མཚོས་གོམས་པར་བྱ་དགོས་པར་འགྱུར་ན་
\b
\v 461 བདག་ནི་ཡོན་ཏན་དེ་ད་ག་གི་ནང་ནས་ཡོན་ཏན་རེ་རེའི་ཆ་ཤས་ཅུང་ཟད་ཙམ་རེ་སྒྲུབ་པ་ལ་ཡང་དེ་སྔོན་འདྲིས་ཤིང་གོམས་པ་ནམ་ཡང་མ་སྐྱེས་ཏེ་མ་ཐོབ་པ་ཡིན་ནོ། །དུས་ཡུན་རིངམོ་ནས་ཇི་ཞིག་ལྟར་ཏེ་བརྒྱ་ལ་རེས་འགའ་ཙམ་ན་རྙེད་པའི་དལ་འབྱོར་དང་ལྡན་པའི་མི་ཡི་སྐྱེ་བ་ཁྱད་པར་ཅན་འདི་ནི་བདག་གིས་ཚེ་འདི་ཕྱིའི་དགོས་པའི་དོན་དང་འབྲས་བུ་གང་ཡང་མེད་པར་ཆུད་གཟན་པར་བྱས་ཏེ་རྒྱབ་ཏུ་འདོར་དགོས་པ་འདི་རེ་མཚར་ཞེས་ཡི་ཆད་པའི་བསྟིང་ཚིག་གིས་རང་ལ་སྨད་ནས་འདུན་པ་བསྐྱེད་དེ་བརྩོན་འགྲུས་རྩོམ་པར་བསྐུལ་བའོ། །བསྐལ་བ་རྒྱ་མཚོར་གོམས་གྱུར་ན་ཞེས་པའང་འདུག་སྟེ་ཁྱད་པར་ཆེར་མེད་དོ།།
\b
\qc མཚན་དཔེ་ལྟ་བུའི་ཡོན་ཏན་རེ་རེ་སྒྲུབ་པ་ལ་བསྐལ་པ་རྒྱ་མཚོ་ལྟ་བུའི་བར་དུ་གོམས་པར་བྱ་དགོས་ཚུལ་རིན་ཆེན་ཕྲེང་བ་ལས། རང་སངས་རྒྱས་ཀུན་ལས་བྱུང་དང༌། །སློབ་དང་མི་སློབ་ལས་བྱུང་དང་། །འཇིག་རྟེན་མ་ལུས་ཀུན་བསོད་ནམས། །འཇིག་རྟེན་བཞིན་དུ་དཔག་མེད་གང་། །དེ་བཅུར་བསྒྲེས་པར་གྱུར་རྣམས་ཀྱིས། །བ་སྤུའི་བུ་ག་གཅིག་འགྲུབ་སྟེ། །ཞེས་སོགས་རྒྱས་པར་གསུངས་པའི་དོན་ནི། 
\b
\qc ཉན་རང་མན་ཆད་སེམས་ཅན་ཐམས་ཅད་ཀྱི་དགེ་བ་དཔག་ཏུ་མེད་པ་ཐམས་ཅད་བཅུ་འགྱུར་དུ་བསྒྲེས་པས་སངས་རྒྱས་ཀྱི་བ་སྤུ་གཅིག་འགྲུབ། བ་སྤུ་ཐམས་ཅད་འགྲུབ་པའི་དགེ་བ་བརྒྱ་འགྱུར་གྱིས་དཔེ་བྱད་གཅིག་འགྲུབ། །དཔེ་བྱད་ཐམས་ཅད་འགྲུབ་བྱེད་ཀྱི་དགེ་བ་བརྒྱ་འགྱུར་གྱིས་མཚན་གཅིག་མཚན་སུམ་ཅུ་པོ་ཐམས་ཅད་འགྲུབ་བྱེད་ཀྱི་དགེ་རྩ་སྟོང་འགྱུར་གྱིས་མཛོད་སྤུ། དེ་འགྲུབ་བྱེད་འབུམ་འགྱུར་གྱིས་དབུའི་གཙུག་ཏོར། དེ་འགྲུབ་བྱེད་བརྒྱ་འགྱུར་གྱིས་གསུང་ཆོས་ཀྱི་དུང་སོགས་འགྲུབ་ཅེས་པའོ།།
\b
\v 462 དམ་པའི་སྤྱོད་པ་ལ་སློབ་ཕྱིར་འདུན་པ་མ་བྱས་པ་ལ་སྨད་པ་ནི། མིའི་སྐྱེ་བ་དོན་མེད་པ་ཇི་ལྟར་བྱས་ཤེ་ན། བདག་གིས་སྔོན་ཆད་བཅོམ་ལྡན་འདས་ཏེ་སངས་རྒྱས་དཀོན་མཆོག་གིས་མཚོན་པའི་དཀོན་མཆོག་གསུམ་མཆོད་པའི་ཚོགས་ཀྱིས་མ་མཆོད་ཅིང་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་བཞེངས་པ་སོགས་ཀྱི་སྐབས་དང་སྐབས་གཞན་དུའང་སེམས་ཅན་གཞན་རྣམས་ལ་དགའ་སྟོན་ཆེན་པོ་བྱས་པའི་སྒོ་ནས་ཡིད་བདེ་བའང་མ་བྱིན་ལ། འཆད་ཉན་སྒོམ་སྒྲུབ་སོགས་བཤད་སྒྲུབ་གཉིས་ཀྱི་སྒོ་ནས་ལུང་རྟོགས་ཀྱི་བསྟན་པ་ལ་བྱ་བ་མ་བྱས་ཞེས་པའམ་ཡང་ན་སྤང་གཉེན་གྱི་འདོར་ལེན་ཚུལ་བཞིན་དུ་མ་བྱས་པས་བསྟན་པ་ལ་བྱ་བ་མ་བྱས་ཞེས་བཤད་ཀྱང་ཆོག་ལ། གཞན་ཡང་སྐུ་གཟུགས་གླེགས་བམ་མཆོད་རྟེན་སོགས་ལ་བཀུར་སྟི་དང་དགེ་འདུན་ལ་ལྷ་ཁང་དང་ཀུན་དགའ་ར་བ་གཟིམས་ཆ་འབུལ་བ་སོགས་བསྟན་པའི་བྱ་བ་མ་བྱས་པ་དང་ཞེས་གསུམེད་པའང་ཡོད་དོ།།ནོར་ལོངས་སྤྱོད་ཀྱིས་ཕོངས་པའི་སེམས་ཅན་དབུལ་པོའི་ཚོགས་རྣམས་ལ་ཟས་གོས་སོགས་ཉེར་མཁོ་ཐམས་ཅད་སྦྱིན་པའི་སྒོ་ནས་དེ་དག་བསམ་པ་རྫོགས་པར་མ་བྱས་པ་དང༌།
\b
\v 463 དགྲ་གདོན་ན་རྒ་ལ་སོགས་པའི་འཇིགས་པས་ཉེན་པ་རྣམས་ལ་འཇིགས་པ་དེ་དག་ལས་བསྐྱབ་པའི་ཐབས་བྱས་པའི་སྒོ་ནས་མི་འཇིགས་པ་མ་བྱིན་པ་དང་ཞེས་ཏེ། བསྟན་ལ་བྱ་བ་མ་བྱས་སོགས་དེ་གསུམ་པོ་རིམ་པར་ཆོས་དང་ཟང་ཟིང་མི་འཇིགས་པའི་སྦྱིན་པ་གསུམ་མ་བྱས་པའི་དོན་ཡིན་པར་ཡང་གསུངས་སོ། །
\b
\qc ལུས་སེམས་སྡུག་བསྔལ་སྣ་ཚོགས་པས་ནོན་པའི་ཉམ་ཐག་པ་རྣམས་ལ་སྡུག་བསྔལ་དེ་རྣམས་བསལ་ཐབས་བྱས་ནས་སྡུག་༌བསྔལ་དང་བྲལ་བའི་བདེ་བ་ཡང་མ་བྱིན་ན་སྔོན་ཆད་བདག་གིས་སྐྱེས་བུ་དམ་པའི་སྤྱོད་པའི་ཁྱད་པར་སྣ་གཅིག་ཀྱང་མ་བྱས་པའི་བདག་མི་ཡི་སྐྱེ་བ་ཙམ་བཟུང་བ་ཡང་མ་ཡི་མངལ་ན་གནས་པའི་ཚེ་མ་ཉིད་ལ་ཟུག་རྔུ་རྩུབ་མོ་སྐྱེད་པ་དང་བཙའ་བ་དང་གསོ་སྐྱོང་གི་ཚེ་སོགས་སུ་མ་ཉིད་ལ་ངལ་དུབ་སོགས་ཀྱི་སྡུག་བསྔལ་འབའ་ཞིག་སྐྱེད་པར་བྱས་པ་ཙམ་དུ་ཟད་ཀྱི་དེ་ལས་གཞན་པའི་དལ་འབྱོར་ཐོབ་པའི་དགོས་པ་རང་གཞན་གྱི་དོན་ཅི་ཡང་མ་འགྲུབ་བོ་ཞེས་འགྱོད་པ་སྐྱེད་པའི་སྒོ་ནས་རང་ལ་སྨད་ནས་འདུན་པ་བསྐྱེད་དེ་བརྩོན་འགྲུས་རྩོམ་པར་བསྐུལ་བའོ། །ཡང་ན་བདག་རང་ཉིད་མའི་མངལ་ན་གནས་པའི་གནོད་པའི་ཟུག་རྔུ་ཉམས་སུ་མྱོང་བ་དང་བཙས་ནས་ཀྱང་འཚོ་ཚིས་སོགས་ཀྱི་སྡུག་བསྔལ་འབའ་ཞིག་སྐྱེད་པར་ཟད་ཀྱི་ཞེས་སྦྱར་རོ།།
\b
\v 464 འདུན་པ་མེད་པའི་ཉེས་པས་སྨད་དེ་དེ་གཏོང་མི་རིགས་པར་བསྟན་པ་ནི། ཉེས་པ་དེ་འདྲ་ཁྱོད་ལ་འབྱུང་བ་ཅི་ཡིན་ཞེ་ན། བདག་ནི་སྔོན་གྱི་ཚེ་རབས་གཞན་དང་ད་ལྟར་གྱི་སྐྱེ་བ་འདི་ལ་ཡང་དགེ་བའི་ཆོས་ལ་མོས་པ་སྟེ་དོན་གཉེར་གྱི་འདུན་པ་དང་བྲལ་བའི་ཉེས་པ་ཡིས་དགེ་བའི་ཆོས་ཀྱི་འབྱོར་བ་ཐམས་ཅད་དང་བྲལ་ཞིང་སྲིད་པའི་རྒུད་པ་ཐམས་ཅད་ཀྱིས་ཟིན་ཏེ་བདེ་བས་ཕོངས་ཤིང་ཉམ་ཐག་པ་འདི་འདྲ་བྱུང་བར་གྱུར་པ་ཡིན་ན་བློ་གྲོས་དང་ལྡན་པའི་མཁས་པ་སུ་ཞིག་ཆོས་ལ་མོས་པའམ་དོན་གཉེར་གྱི་འདུན་པ་གཏོང་ཞིང་འདོར་ཏེ་འདོར་བ་མི་རིགས་པས་ཕོངས་ཤིང་རྒུད་པ་ལས་ཐར་བར་འདོད་པ་རྣམས་ཀྱིས་དམ་པའི་ཆོས་ལ་དོན་གཉེར་གྱི་འདུན་པ་བསྐྱེད་པར་བྱའོ།།
\b
\v 465 དཀར་ཆོས་ཀྱི་རྩ་བ་འདུན་པ་དང་དེའི་རྩ་བ་ལས་འབྲས་སེམས་པ་ཡིན་ཚུལ་ནི། དེ་ལྟར་ཕོངས་རྒུད་སེལ་བ་ཙམ་དུ་མ་ཟད་རྣམ་དཀར་དགེ་བའི་ཆོས་ཀྱི་ཕྱོགས་ནི་ཐམས་ཅད་ཀྱི་གཞི་དང་རྩ་བར་གྱུར་པ་ནི་མོས་པ་སྟེ་འདུན་པ་ཉིད་ཡིན་པར་ཐུབ་པའི་དབང་པོ་ཆོས་ཐམས་ཅད་མཁྱེན་ཅིང་གཟིགས་པས་༌་གསུངས་ཏེ། འཇམ་དཔལ་ཞིང་བཀོད་ལས། ཆོས་རྣམས་ཐམས་ཅད་རྐྱེན་བཞིན་ཏེ། །འདུན་པའི་རྩ་ལ་རབ་ཏུ་གནས། །གང་གིས་སྨོན་ལམ་ཅི་བཏབ་པ། །འབྲས་བུའང་དེ་འདྲ་ཉིད་དུ་འགྱུར། །ཞེས་སོ། །མོས་པ་ཉིད་ལ་བྱས་ནའང་། བློ་གྲོས་རྒྱ་མཚོས་ཞུས་པ་ལས། དགེ་བའི་ཆོས་ཐམས་ཅད་ཀྱི་རྩ་བ་ནི་མོས་པའོ། །ཞེས་གསུངས། འདིས་ནི་འདུན་པ་བསྐྱེད་རིགས་པའི་རྒྱུ་མཚན་དང་དེའི་ཕན་ཡོན་ཀྱང་བསྟན་པ་ཡིན་ནོ།།
\b
\qc འོ་ན་འདུན་པ་དེ་ཇི་ལྟར་བསྐྱེད་པར་བྱ་ཞེ་ན། དམ་པའི་ཆོས་ལ་དོན་གཉེར་གྱི་འདུན་པ་དེའི་ཡང་རྩ་བའམ་རྒྱུ་ནི་དུས་རྟག་ཏུ་དགེ་མི་དགེའི་ལས་དང་ལས་ཀྱི་རྣམ་སྨིན་གྱི་འབྲས་བུ་འཇིག་རྟེན་ཕ་རོལ་དུ་ཚོར་བ་ཡིད་དུ་འོང་བ་དང་ཡིད་དུ་མི་འོང་བ་སོ་སོར་ངེས་པ་ཅན་མ་འདྲིས་པར་མྱོང་ཚུལ་ལ་ཡིད་ཆེས་པའི་དད་པ་ཉིད་ཡང་ཡང་ལེགས་པར་བསྒོམས་པའོ་ཞེས་པའམ་བསྒོམས་པ་ཉིད་ཡིན་པས་སོ་ཞེས་པ་སྟེ། དེ་ཡང་ཡིད་ཆེས་ཀྱི་དད་པས་དོན་གཉེར་གྱི་འདུན་པའི་རྒྱུ་བྱེད་པར་གསུངས་པས་མི་དགེ་བའི་ལས་དང་འབྲས་བུ་ལ་ཡིད་ཆེས་ཀྱི་དད་པས་དེ་སྤོང་འདོད་ཀྱི་འདུན་པ་སྐྱེད་པ་དང་དགེ་བའི་ལས་འབྲས་ལ་ཡིད་ཆེས་ཀྱི་དད་པས་དེ་དང་དུ་བླང་བར་འདོད་པའི་འདུན་པ་སྐྱེད་པར་བྱེད་པ་ཡིན་ལ། དེའང་དགེ་མི་དགེ་བའི་ལས་སྤྱིའི་ཕན་ཡོན་དང་ཉེས་དམིགས་སེམས་པ་དང་ཁྱད་པར་བྱང་སེམས་ཀྱི་སྤྱོད་པ་རྣམས་ལ་བསླབ་པའི་ཕན་ཡོན་དང་དེ་དག་དང་འགལ་བའི་ཉེས་དམིགས་ཀྱི་རྒྱུ་འབྲས་སེམས་པ་ཡིན་ནོ།།
\b
\qc དགེ་མི་དགེའི་ལས་འབྲས་ལ་ཡིད་ཆེས་པའི་འཇིག་རྟེན་པའི་ཡང་དག་པའི་ལྟ་བ་ཉིད་སྒོམ་པ་གལ་ཆེ་བའི་ཚུལ་ནི། བཤེས་སྤྲིང་ལས། གལ་ཏེ་མཐོ་རིས་ཐར་བ་མངོན་བཞེད་ན། །ཡང་དག་ལྟ་ལ་གོམས་པ་ཉིད་དུ་མཛོད། །གང་ཟག་ལོག་པར་ལྟ་བས་ལེགས་སྤྱད་ཀྱང༌། །ཐམས་ཅད་རྣམ་པར་སྨིན་པ་མི་བཟད་ལྡན། །ཞེས་སོ། །དེ་ཡི་རྩ་བ་རྟག་ཏུ་ནི། །ཞེས་འགའ་ཞིག་ཏུ་ཡོད་ཀྱང་། དེ་ཡི་ཡང་རྩ་བ་ཞེས་པ་ལེགས་ཏེ་དགེ་ཆོས་ཐམས་ཅད་ཀྱི་རྩ་བ་འདུན་པ་དང༌། འདུན་པ་དེའི་ཡང་རྩ་བ་ནི་ལས་འབྲས་ལ་སེམས་པ་ཡིན་ཞེས་འཆོད་དགོས་པའི་ཕྱིར་རོ། །
\b
\v 466 དགེ་མི་དགེའི་ལས་འབྲས་སྤྱིར་བསྟན་པ་ནི། འཇིག་རྟེན་འདིར་དབང་ཤེས་འཁོར་དུ་བྱུང་བའི་ལུས་ཀྱི་ཚོར་བ་སྡུག་བསྔལ་དང་ཡིད་ཤེས་འཁོར་དུ་བྱུང་བའི་སེམས་ཀྱི་ཚོར་བ་ཡིད་མི་བདེ་བ་དང༌། གཞན་ཡང་དམྱལ་སོགས་ཀྱི་འཇིགས་པས་མཚོན་གསོད་རྡེག་འཆིང་བ་སོགས་མི་དང་མི་མིན་ལས་བྱུང་བའི་འཇིགས་པ་རྣམ་པ་སྣ་ཚོགས་པ་ཇི་སྙེད་ཡོད་པ་རྣམས་དང་། ཡིད་ལ་འདོད་པའི་དངོས་པོ་ནོར་ལོངས་སྤྱོད་དང་གཉེན་བཤེས་ལ་སོགས་པ་རྣམས་དང་བྲལ་ཞིང༌མི་འདོད་པའི་རིགས་ཐམས་ཅད་འདུ་བ་ནི་རྒྱུ་སྡིག་པ་མི་དགེ་བའི་ལས་འབའ་༌་ཞིག་སྤྱོད་པ་ལས་འབྱུང་བར་འགྱུར་བ་ཡིན་ནོ།།
\b
\qc དེ་ལྟར་མདོ་ལས། འདི་ནི་བདག་རྗེས་མི་འབྲང་ཞིང་། །བྱིས་པས་མ་བརྟགས་བྱས་པ་ཡི། །སྡིག་པའི་ལས་ཀྱིས་འགྲོ་བ་དག །ཕ་རོལ་དུ་ནི་ཤེས་པར་འགྱུར། །གལ་ཏེ་བྱིས་པས་མི་གསལ་བར། །སྡིག་པའི་ལས་ནི་བྱས་པ་དག །ནམ་ཞིག་ན་ནི་དེ་ཉིད་ཀྱི། །རྣམ་སྨིན་ཚ་བ་སོ་སོར་བསྟེན། །རང་གི་ལས་ཀྱིས་དེ་འོག་ཏུ། །མེ་ཡིས་བསྲེགས་པ་བཞིན་དུ་གདུངས། །ཞེས་སོ། །
\b
\v 467 དགེ་བ་ལ་དོན་གཉེར་གྱི་འདུན་པ་དྲག་པོས་ཀུན་ནས་བསླངས་ཏེ་ཡིད་ལ་བསམ་པའམ་ཡིད་ཀྱིས་སྨོན་པའི་སྒོ་ནས་དགེ་བའི་ལས་བྱས་ཤིང་བསགས་པས་ནི་སྐྱེ་བའི་གནས་གང་དང་གང་དུ་འགྲོ་བར་འགྱུར་བ་དེ་དང་དེར་ནི་སྔར་བསགས་པའི་བསོད་ནམས་དགེ་བའི་ལས་དེས་བསྐྱེད་པའི་རྣམ་སྨིན་གྱི་འབྲས་བུ་ཡིད་དུ་འོང་བའི་ཕན་ཡོན་གྱིས་མངོན་པར་མཆོད་པའི་བདེ་བ་ཉམས་སུ་མྱོང་བར་འགྱུར་བ་ཡིན་ནོ། །
\b
\qc ཡིད་ལ་བསམ་པའི་ཞེས་པ་ནི་འདོད་པ་ལ་སྨོན་པའི་རྣམ་རྟོག་ཡིན་ལ་དེ་ནི་ཡིད་ཀྱི་ཤིང་རྟ་དང་ཡིད་ཀྱི་རྒྱལ་སྲིད་ཅེས་འཇིག་རྟེན་ན་གྲགས་པ་དེ་ཡིན་པར་གསུངས་ལ་རེ་བའི་ཤིང་རྟ་ཞེས་པའང་དེ་དང་འདྲ་སྙམ་མོ། །མདོ་ལས། །དེ་བཞིན་བསོད་ནམས་བྱས་པའི་མི། །འཇིག་རྟེན་འདི་ནས་ཕ་རོལ་དུ། །ཕྱིན་ཚེ་གཉེན་བཞིན་བསོད་ནམས་དག །འོང་ནས་མངོན་པར་དགའ་བར་བྱེད། །དེ་བས་འཇིག་རྟེན་ཕ་རོལ་གྱི། །ཆེད་དུ་བསོད་ནམས་བསགས་པར་གྱིས། །བསོད་ནམས་འཇིག་རྟེན་ཕ་རོལ་དུ། །ལུས་ཅན་རྣམས་ཀྱི་གནས་སུ་འགྱུར། །ཞེས་སོ། །
\b
\v 468 འོ་ན་དགེ་བ་ལ་འདུན་པའམ་འདོད་པས་སྨོན་པའི་སྒོ་ནས་སྡིག་པ་བྱས་ཀྱང་བདེ་བ་འབྱུང་བའི་རྒྱུར་འགྱུར་རམ་སྙམ་ན། བདེ་སྡུག་གཉིས་ནི་ལས་ཀྱི་རྗེས་སུ་འབྲང་བ་ཡིན་གྱི་འདོད་པ་ཙམ་གྱི་རྗེས་སུ་བྱེད་པ་མ་ཡིན་ཏེ་སྡིག་པ་མི་དགེ་བ་བྱེད་པའི་གང་ཟག་དེས་འབྲས་བུ་བདེ་བ་ཉམས་སུ་མྱོང་བར་འདོད་པའི་འདུན་པ་ཡོད་ཀྱང་ཆོས་ཉིད་ཀྱིས་གནས་རིས་གང་དང་གང་དུ་འགྲོ་བར་འགྱུར་བའི་སྐྱེ་གནས་དེ་དང་དེར་ནི་སྔར་བསགས་པའི་སྡིག་པ་དེས་བསྐྱེད་པའི་སྡུག་བསྔལ་གྱི་ཚོར་བ་རྩུབ་མོའི་མཚོན་གྱིས་རྣམ་པར་འཇོམས་པར་འགྱུར་བས་སོ། །
\b
\qc དེ་ལྟར་ཡང་སྔ་མ་ལས། སྡིག་ལས་འཕྲལ་དུ་ངེས་པར་ནི། ། མཚོན་བཞིན་གཅོད་པར་མི་བྱེད་ཀྱང་། །སྡིག་པའི་ལས་ཀྱི་འགྲོ་བ་དག །ཕ་རོལ་དུ་ནི་མངོན་པར་འགྱུར། །གང་དུ་དེ་དག་རྣམ་སྨིན་ནི། །ཚ་བ་སོ་སོར་བསྟེན་པ་ཡི། །སྡིག་པའི་ལས་ཀྱིས་འགྲོ་བ་དག །ཕ་རོལ་དུ་ནི་ཤེས་པར་འགྱུར། །ཞེས་དང༌། བདག་ཉིད་བདེ་བར་འདོད་པའི་ཕྱིར། ། རྒོད་ཅིང་སྡིག་པའི་ལས་བྱས་པའི། །སྡིག་ལས་དེ་ཡི་རྣམ་སྨིན་དག །ངུ་བཞིན་ཉམས་སུ་མྱོང་བར་འགྱུར། །ཞེས་གསུངས་སོ།།
\b
\v 469 དགེ་མི་དགེའི་ལས་འབྲས་ཐུན་མིན་སོ་སོར་བཤད་པ་ལ།གཅིག་ཏུ་དཀར་བའི་ལས་འབྲས་ནི། བྱང་ཆུབ་སེམས་དཔའ་རྣམས་མི་འདོད་བཞིན་དུ་མའི་མངལ་གནས་ཀྱི་འདམ་རྫབ་དྲི་མ་ཅན་དུ་སྐྱེ་བ་མ་ཡིན་གྱི་དག་པའི་ཞིང་ཁམས་བདེ་བ་ཅན་ལ་སོགས་པར་བསམ་བཞིན་དུ་བརྫུས་ཏེ་སྐྱེ་བ་ཡིན་ལ། དེའང་།སྐྱེ་གནས་ཀྱི་ཁྱད་པར་མངལ་གནས་དོག་ཅིང་དྲི་ང་ལ་མེ་དྲོད་ཀྱི་ཚ་བ་ལས་ཁྱད་པར་དུ་གྱུར་པ་ཡངས་ཤིང་།དང་རྒྱ་ཆེ་ལ་ཡིད་དུ་འོང་བའི་དྲི་བཟང་པོ་དང་བདེ་བ་སྐྱེད་པའི་རེག་བྱ་བསིལ་པའི་ཁྱད་པར་དང་ལྡན་ལ་དབྱིབས་དང་ཁ་དོག་མཛེས་པའི་འདབ་མ་ཕྱོགས་ཀུན་ཏུ་རྒྱས་པའི་པད་མའི་སྙིང་བོ་དགའ་བདེ་མཆོག་ལྡན་པར་གནས་ཤིང་། འཚོ་བའི་ཁྱད་པར་མི་གཙང་བའི་ཟས་ཀྱིས་བསྐྱེད་པའི་བད་ཀན་གྱི་ཟགས་ཆུས་འཚོ་བ་ལས་ཁྱད་པར་དུ་གྱུར་པ་འོད་དཔག་མེད་ལ་སོགས་པའི་རྒྱལ་བའི་གསུང་དབྱངས་སྙན་པོ་ཡན་ལག་དྲུག་ཅུ་དང་ལྡན་པས་ལེགས་པར་བསྟན་པའི་དམ་པའི་ཆོས་ཡིད་བདེ་བར་བྱེད་པའི་རོ་མཆོག་དང་ལྡན༌པའི་ཞལ་ཟས་ཀྱིས་ལུས་ཀྱི་གཟི་མདངས་དང་བརྗིད་བག་བསྐྱེད་པར་བྱས་པ། 
\b
\qc སྐྱེ་ཚུལ་གྱི་ཁྱད་པར་མངལ་གྱི་དྲི་མས་གོས་ཤིང་མངལ་སྒོ་དོག་པས་བཙིར་ཞིང་བཅར་ལ་མནན་པ་བཞིན་ཏུ་སྡུག་བསྔལ་གྱི་ཚོར་བ་འབྱུང་བ་ལས་ཁྱད་པར་དུ་གྱུར་པ་ཐུབ་པ་དེ་བཞིན་གཤེགས་པས་ལུས་ཡོངས་སུ་སྨིན་པའི་དུས་མཁྱེན་ནས་ལས་སྐུ་ལས་སྤྲོས་པའི་འོད་དང་འོད་ཟེར་གྱི་ཚོགས་ཀྱིས་ཁ་ཕྱེ་ཞིང་རྒྱས་པར་བྱས་པའི་མེ་ཏོག་པད་མ་བརྫུས་ཏེ་བྱུང་བའམ་སྐྱེ་བ། 
\b
\qc ལུས་ཀྱི་ཁྱད་པར་མཚན་དང་དཔེ་བྱད་ཀྱིས་མཛེས་པར་སྤྲས་པའི་སྐུ་ལུས་མཆོག་ཏུ་གྱུར་པ་མངའ་བ་ཅན། ཡོངས་འཛིན་གྱི་ཁྱད་པར་ཕ་མ་སོགས་ཐ་མལ་གྱི་སྐྱེ་བོའི་ཡོངས་སུ་འཛིན་པ་ལས་ཁྱད་པར་དུ་གྱུར་པ་སྣང་མཐའི་རྒྱལ་པོ་ལ་སོགས་པའི་རྒྱལ་བའི་མདུན་ནམ་སྤྱན་སྔར་གནས་ནས་དེའི་ཆོས་ཀྱིས་སྐྱོང་བ་སྟེ་ཁྱད་པར་གྱི་ཆོས་དེ་དག་དང་ལྡན་པའི་བདེ་བར་གཤེགས་པ་རྣམས་ཀྱི་སྲས་སུ་ནི་གཅིག་ཏུ་རྣམ་པར་དཀར་བའི་ལས་དགེ་བས་སྐྱེ་བར་འགྱུར་རོ། །
\b
\qc དེ་ནི་འདྲེས་མའི་ལས་ཀྱིས་མངལ་སྐྱེས་ཀྱི་མི་ལྟ་བུའི་སྐྱེ་ཚུལ་ལས་ཁྱད་པར་དུ་འཕགས་པའི་སྐྱེ་ཚུལ་ལོ། །ས་རབ་དགའ་སོགས་ཐོབ་པའི་བྱང་སེམས་རྣམས་མི་འདོད་བཞིན་དུ་མའི་མངལ་དུ་མི་སྐྱེ་ཞིང་བདེ་བ་ཅན་དུ་སྐྱེ་བ་ན་ཞེས་འགྲེལ་ཆེན་དུའོ། །དེ་ནི་འདུལ་བ་ལུང་ལས། བསོད་ནམས་བྱས་པ་འདིར་དགའ་ཕྱི་མར་དགའ། །གཉིས་ཀར་དགའ་སྟེ་དེ་ནི་རབ་ཏུ་དགའ། །ལས་རྣམས་སྨིན་མཐོང་དེ་དགའ་རབ་ཏུ་དགའ། །འགྲོ་བ་བཟང་པོར་སོང་ལ་ཕྱིར་ཞིང་དགའ། །ཞེས་དང་། ཚོམས་ལས། གང་ཞིག་བྱས་ན་མི་གདུང་ཞིང་། །དགའ་ཞིང་ཡིད་ནི་བདེ་བ་ཡི། །རྣམ་སྨིན་སོ་སོར་བརྟེན་པ་ཡི། །ལས་དེ་དག་ནི་བྱས་ན་ལེགས། །ཞེས་པ་ལྟར་རོ།།
\b
\v 470 གཅིག་ཏུ་གནག་པའི་ལས་འབྲས་ནི། སྲོག་གཅོད་སོགས་སྡིག་པ་མི་དགེ་བའི་ལས་ཆེན་པོ་བསགས་པའི་གང་ཟག་དག་ཚ་དམྱལ་རྣམས་སུ་སླེབ་ན་རང་གི་ལས་ངན་པའི་དབང་གིས་སྣང་བའི་གཤིན་རྗེའི་ཕོ་ཉ་འཇིགས་སུ་རུང་བའི་ཉམས་འགྱུར་དང་ལྡན་པའི་སྐྱེས་བུ་རྣམས་ཀྱིས་དམྱལ་བ་པ་གཞོན་ཤ་དང་ལྡན་པ་དེ་ཡི་ལུས་ཀྱི་པགས་པ་མ་ལུས་བ་མཚོན་ཆ་རྣོན་པོ་མེ་རབ་ཏུ་འབར་བ་རྣམས་ཀྱིས་བཤུས་ཏེ་ཕྲལ་བར་བྱས་པས་སྡུག་བསྔལ་གྱིས་ཤིན་ཏུ་ཉམ་ཐག་པར་གྱུར་ཅིང་། ད་དུང་དེར་མ་ཟད་དུས་མཐའི་མེ་ལས་ཀྱང་རབ་ཏུ་ཚ་བའི་དམྱལ་བའི་མེ་ཡིས་བཞུས་པའི་ཟངས་ཞུན་ཁོལ་མ་དེའི་ལུས་ལ་བླུགས་ཏེ་བསྲེག་པར་གྱུར་པའི་སྡུག་བསྔལ་ཆེས་ཆེར་བཟོད་པར་དཀའ་ལ། སླར་ཡང་དེ་ལྟར་བསྲེགས་པའི་ལུས་ཀྱི་ལྷག་མ་ལ་མེ་རབ་ཏུ་འབར་བའི་རལ་གྲི་དང་མདུང་ཐུང་སོགས་མཚོན་ཆ་དག་གིས་ཡང་ཡང་བསྣུན་པའི་ཚེ་ཤ་ཡི་དུམ་བུ་ཚལ་བར་བྱས་པ་བརྒྱ་ཕྲག་དུ་མ་ཕྱོགས་བརྒྱར་ལྷགས་ཤིང་འཐོར་བར་གྱུར་ཏེ། མེ་ཤིན་ཏུ་འབར་བའི་ལྕགས་བསྲེགས་ཀྱི་ས་གཞིར་ལྷུང་པའམ་འགྱེལ་ཞིང་འགྲེམ་པའི་སྡུག་བསྔལ་ལ་ལན་གྲངས་དུ་མར་ཡང་ཡང་སྤྱོད་པ་ནི་མཚམས་མེད་དང་ཆོས་སྤོང་སོགས་གཅིག་ཏུ་རྣམ་པར་གནག་པའི་ལས་མི་དགེ་གཉིས་དམིགས་ཆེ་ལ་གྲངས་མང་པོ་བྱས་པས་མྱོང་བར་འགྱུར་བའོ། །
\b
\qc དེ་ནི་འདུལ་བ་ལུང་ལས། སྡིག་པ་བྱས་པ་འདིར་ཚིག་ཕྱི་མར་ཚིག །གཉིས་ཀར་ཚིག་སྟེ་དེ་ནི་རབ་ཏུ་ཚིག །ལས་རྣམས་སྨིན་མཐོང་དེ་ཚིག་རབ་ཏུ་ཚིག །འགྲོ་བ་ངན་པར་སོང་བ་ཕྱིར་ཞིང་ཚིག །ཞེས་དང༌།ཚོམས་ལས། གང་ཞིག་བྱས་པས་གདུང་འགྱུར་ཞིང༌། །མཆི་མས་གདོང་གཡོག་ངུ་བཞིན་དུ། །རྣམ་སྨིན་སོ་སོར་སྟེན་པ་ཡི། །ལས་དེ་དག་ནི་མ་བྱས་ལགས། །ཞེས་དང༌། བསླབ་བཏུས་སུ་མི་དགེ་བཅུའི་ལས་ལམ་གྱི་གནོད་པ་བསྟན་པའི་སྐབས་སུ་མདོ་དྲན་པ་ཉེར་གཞག་དྲངས་ནས་ཉེས་དམིགས་མང་དུ་གསུངས་པ་ལྟར་རོ། །
\b
\qc དེ་དག་གིས་ནི་གཙོ་བོར་ལས་ངེས་པའི་ཚུལ་བསྟན་ལ། དེ་ནི་དེས་པས་ཞུས་པ་ལས། ས་བོན་ཚ་བ་རྣམས་ལས་ནི། །འབྲས་བུ་ཚ་བ་སྐྱེ་བར་འགྱུར། །ས་བོན་མངར་བ་རྣམས་ལས་ནི། །འབྲས་བུ་མངར་བ་སྐྱེ་བར་འགྱུར། །དཔེར་ཟླ་བྱ་བ་འདི་ཡིས་ནི། །སྡིག་པའི་རྣམ་སྨིན་ཚ་བ་དང༌། །དཀར་བོའི་འབྲས་བུ་མངར་བ་དག །མཁས་པས་མིས་ནི་ཤེས་པར་འགྱུར། །ཞེས་གསུངས་པ་ལྟར་ཡིན་ལ། 
\b
\qc མདོར་ན། སྐྱེ་འཕགས་སུ་ཡིན་ཡང་ཚོར་བ་གདུང་བའི་རྣམ་པ་ཅན་གྱི་སྡུག་བསྔལ་ཐ་ན་ཉན་རང་དགྲ་བཅོམ་གྱི་རྒྱུད་ལ་སྐྱེས་པ་ལྟ་བུའང་མི་དགེ་བའི་ལས་ལ་ལས་འབྱུང་བ་ཡིན་པར་ངེས་ཀྱི། དགེ་ལས་སྡུག་བསྔལ་འབྱུང་མི་སྲིད་ལ། དེ་བཞིན་དུ་ཚོར་བ་སིམ་པའི་རྣམ་པ་ཅན་གྱི་བདེ་བ་ཐ་ན་ཚ་དམྱལ་དུ་སྐྱེས་པ་ན་རླུང་བསིལ་བ་ལངས་པ་ལ་བརྟེན་ནས་སྐྱེས་པ་ལྟ་བུའང་དགེ་བའི་ལས་ལས་བྱུང་བར་ངེས་ཀྱི་མི་དགེ་བ་ལས་བདེ་བ་འབྱུང་བ་ནི་མི་སྲིད་དེ། ཀླུ་སྒྲུབ་ཀྱིས། མི་དགེ་བ་ལས་སྡུག་བསྔལ་ཀུན། །དེ་བཞིན་ངན་འགྲོ་ཐམས་ཅད་དོ། །དགེ་ལས་བདེ་འགྲོ་ཐམས་ཅད་དང༌། །སྐྱེ་བ་ཀུན་ཏུ་བདེ་བ་དག །ཅེས་གསུངས་སོ།།
\b
\qc ལས་འཕེལ་ཆེ་བ་ནི། ཚོམས་ལས། སྡིག་པ་ཆུང་ངུ་བྱས་པས་ཀྱང་། །འཇིག་རྟེན་ཕ་རོལ་འཇིགས་ཆེན་དང༌། །ཕུང་ཁྲོལ་ཆེན་པོ་བྱེད་འགྱུར་ཏེ། །ཁོང་པར་སོང་བའི་དུག་བཞིན་ནོ། །བསོད་ནམས་ཆུང་ངུ་བྱས་པས་ཀྱང༌། །འཇིག་རྟེན་ཕ་རོལ་བདེ་ཆེན་འདྲེན། །དོན་ཆེན་དག་ཀྱང་བྱེད་འགྱུར་ཏེ། །འབྲས་བུ་ཕུན་ཚོགས་སྨིན་པ་བཞིན། །ཞེས་ལས་ཆུང་ངུ་རེ་ལས་འབྲས་བུ་ཆེན་པོ་འབྱུང་བ་དང༌། 
\b
\qc མཛངས་བླུན་ལས་ཀྱང་། སྡིག་པ་ཆུང་ངུ་དག་ལ་ཡང་། །མི་གནོད་སྙམ་དུ་བརྙས་མི་བྱ། །མེ་སྟག་ཆུང་ངུ་དག་གིས་ཀྱང་། །རྩ་ཕུང་རི་ཙམ་སྲེག་པར་བྱེད། །ཅེས་དང༌། དགེ་བ་ཆུང་དུ་དག་ལ་ཡང་། །མི་ཕན་སྙམ་དུ་བརྙས་མི་བྱ། །ཆུ་ཡི་ཐིགས་པ་བསགས་པ་ཡིས། །སྣོད་ཆེན་རིམ་གྱིས་གང་བར་འགྱུར། །ཞེས་གསུངས་ཏེ། ལས་འཕེལ་ཆེ་བའི་ཚུལ་འདི་དག་འདུལ་བ་ལུང་སོགས་ལས་འབྲས་སྟོན་པའི་མདོ་སྡེ་རྣམས་ལས་སྔོན་གྱི་བྱུང་བའི་མཐའ་མང་དུ་བརྗོད་པ་དག་གིས་ཤེས་པར་བྱས་ནས་ངེས་པ་བསྐྱེད་པར་བྱའོ།།
\b
\qc ལས་མ་བྱས་པ་དང་མི་ཕྲད་པ་དང་ལས་བྱས་པ་ཆུད་མི་ཟ་བ་ནི། ཟླ་བ་སྒྲོན་མེར། དེ་ཡང་བྱས་ནས་རེག་པར་མི་འགྱུར་མིན། །གཞན་གྱིས་བྱས་པ་ཚོར་བར་འགྱུར་བའང་མིན། །ཞེས་གསུངས་ལ། ཁྱད་པར་འཕགས་བསྟོད་ལས་ཀྱང་། བྲམ་ཟེ་རྣམས་ནི་དགེ་སྡིག་དག །སྦྱིན་པ་ལེན་བཞིན་འཕོ་བར་སྨྲ། །ཁྱོད་ཀྱིས་བྱས་པ་ཆུད་མི་ཟ། །མ་བྱས་པ་དང་འཕྲད་མེད་གསུངས། །ཞེས་དང༌།ལས་བརྒྱ་བ་སོགས་སུ། ལས་ནི་ས་ལ་མི་སྨིན་རྡོ་ལ་མི་སྨིན་ཟིན་པའི་ཕུང་པོ་འབའ་ཞིག་ལ་སྨིན་ནོ་ཞེས་དང༌། ལུས་ཅན་དག་གི་ལས་རྣམས་ནི། །བསྐལ་བ་བརྒྱར་ཡང་ཆུད་མི་ཟ། །ཞེས་སོགས་གསུངས་པ་ལྟར་རོ། །
\b
\v 471 དོན་བསྡུས་ནས་འདུན་པ་བསྐྱེད་པར་གདམས་པ་ནི། དེ་ལྟར་དགེ་བའི་ཕན་ཡོན་དང་སྡིག་པའི་ཉེས་དམིགས་ཤིན་ཏུ་ཆེ་བའི་རྒྱུ་མཚན་དེ་བས་ན་ལས་འབྲས་ཚུལ་བཞིན་དུ་བསམ་ནས་ཕྱིན་ཆད་མི་དགེ་བ་སྤོང་བ་དང་དགེ་བའི་ཕྱོགས་ཁོ་ན་གསོག་པ་ལ་མོས་པ་སྟེ་འདུན་པ་སྐྱེད་པར་བྱ་ཞིང་བསམ་པ་ཐག་པས་རྒྱུབ་གུས་པ་ཉིད་དུ་ལས་འབྲས་ཡིད་ཆེས་ཀྱི་དད་པ་བརྟན་པོ་བསྒོམ་པར་བྱའོ། །
\b
\qc དེས་ན་དཀར་ནག་གི་ལས་ཕྲ་མོའང་གྲིབ་མ་བཞིན་དུ་རྗེས་སུ་འབྲངས་ནས་འདོད་པ་དང་མི་འདོད་པ་ཆེན་པོ་སྐྱེད་པ་ལ་ངེས་པ་བརྟན་པར་བྱས་ནས་ཅི་ནུས་སུ་བླང་དོར་བྱ་བ་ལ་འབད་དགོས་ཏེ། ཚོམས་ལས། མཁའ་ལ་བྱ་དག་གནས་པ་དེའི། །གྲིབ་མ་ལྷན་ཅིག་འགྲོ་བ་བཞིན། །ལེགས་པར་བྱས་དང་ཉེས་པར་བྱས། །དེ་དག་འགྲོ་བའི་རྗེས་སུ་འབྲང༌། །ཞེས་སོགས་དང༌། སྐྱེས་རབས་ལས་ཀྱང༌། དགེ་དང་མི་དགེའི་ལས་ལས་འཇིག་རྟེན་ཕ་རོལ་དུ། །བདེ་དང་སྡིག་བསྔལ་འབྱུང་བར་རབ་ཏུ་ངེས་བྱས་ནས། །སྡིག་པ་སྤངས་ཏེ་དགེ་བའི་གནས་ལ་རབ་ཏུ་འབད། །དད་པ་མེད་པ་དག་ནི་ཇི་ལྟར་འདོད་པར་སྤྱོད། །ཅེས་སོ། །
\b
\qc དེ་ལྟར་དགེ་སྡིག་ལས་བདེ་སྡུག་འབྱུང་བར་ངེས་ན་ད་ལྟ་སྡིག་ཅན་བདེ་བ་དང་དགེ་བ་ཅན་ལ་སྡུག་བསྔལ་འབྱུང་བའང་སྣང་བས་དེ་ཅི་ཞེ་ན། ད་ལྟའི་བདེ་སྡུག་ནི་སྔོན་གྱི་ལས་ཀྱི་རྣམ་སྨིན་ཡིན་ལ་ད་ལྟ་དགེ་སྡིག་གང་བྱས་ལའང་ཕྱི་མར་བདེ་སྡུག་མ་འདྲེས་པར་འབྱུང་བར་ངེས་པས་དེ་ལྟར་སྣང་ཡང་སྐྱོན་མེད་དེ། བཤེས་སྤྲིང་ལས། སྡིག་པའི་ལས་རྣམས་བྱས་པ་འགའ་ཡང་ནི། །དེ་ཡི་མོད་ལ་མཚོན་བཞིན་མི་གཅོད་ཀྱང་། །འཆི་བའི་དུས་ལ་བབས་ན་ལས་རྣམས་ཀྱི། །འབྲས་བུ་གང་ལགས་དེ་ནི་མངོན་པར་འགྱུར། །ཞེས་པ་ལྟར་རོ། །
\b
\qc དེ་ལྟར་ལས་ཀྱིས་འབྲས་བུ་སྐྱེ་ཚུལ་འདི་ཤིན་ཏུ་ལྐོག་ཏུ་གྱུར་པས་ངེས་པ་རྙེད་ཆེས་དཀའ་བར་སྣང་ན་ཡང་། ཏིང་རྒྱལ་ལས། ཟླ་བ་སྐར་མར་བཅས་པ་གནས་ལྟུང་ཞིང་། །རི་དང་གྲོང་དུ་བཅས་པའི་ས་ཞིག་ལ། །ནམ་མཁའི་ཁམས་ནི་རྣམ་པ་གཞན་གྱུར་ཀྱང༌། །ཁྱོད་ནི་མི་བདེན་པ་ཡི་ཚིག་མི་གསུང༌། །ཞེས་པ་སོགས་མདོ་སྡེ་རྣམས་ལས་མང་དུ་གསུངས་པ་ལྟར་ཤེས་པར་བྱ་ཞིང་དེའང་ཤེས་པ་ཙམ་ལ་མི་འཇོག་པར་ཡིད་ཆེས་བསྐྱེད་དེ་ངེས་པ་རྙེད་པ་ཤིན་ཏུ་གལ་ཆེ་སྟེ་འདི་ལ་བཅོས་མིན་གྱི་ངེས་པ་མ་རྙེད་ན་ཆོས་གང་ལའང་རྒྱལ་བ་དགྱེས་པའི་ངེས་པ་མི་རྙེད་པས་འདི་ལ་འབད་པར་བྱ་དགོས་སོ།།
\b
\qc འགའ་ཞིག་སྟོང་ཉིད་ལ་ངེས་པ་རྙེད་པ་སྐད་ཟེར་ནས་ལས་འབྲས་ལ་མི་བརྩི་བ་ནི་སྟོང་ཉིད་ཀྱི་གོ་བ་ཕྱིན་ཅི་ལོག་ཏུ་སོང་བ་ཡིན་ཏེ་སྟོང་ཉིད་ཀྱི་གོ་བ་གནད་དུ་སོང་ན་དེ་ཉིད་རྟེན་འབྲེལ་གྱི་དོན་དུ་མཐོང་ནས་ལས་འབྲས་ལ་ངེས་པ་ཆེས་ཆེར་རྙེད་པའི་གྲོགས་སུ་འགྱུར་བར་ཡང་མདོ་སྔ་མ་ལས་གསུངས་སོ། །
\b
\qc དེའང་ལས་འབྲས་ཀྱི་རྣམ་དབྱེ་ལ་མི་མཁས་པའམ་ཅུང་ཟད་ཤེས་ཀྱང་སྒོ་གསུམ་བག་ཡངས་སུ་གཏོང་ཞིང་ཉེས་སྤྱོད་ལ་མི་འཛེམས་པ་ནི་ངན་འགྲོའི་སྒོ་འབྱེད་པ་ཡིན་ལ། ལས་འབྲས་ལ་ངེས་པ་སྐྱེད་ཅིང་ཉིན་མཚན་ཀུན་ཏུ་ཤེས་བཞིན་དང་ལྡན་པས་སྒོ་གསུམ་ལ་རྟོག་པ་ཅིག་གིས་ངན་འགྲོའི་སྒོ་གཅོད་པར་གསུངས་ཏེ། རྒྱ་མཚོས་ཞུས་པ་ལས། ཀླུའི་བདག་པོ་བྱང་ཆུབ་སེམས་དཔའ་རྣམས་ཀྱི་ཆོས་གཅིག་གིས་ངན་སོང་ངན་འགྲོ་ལོག་པར་ལྟུང་བར་སྐྱེ་བ་ཡང་དག་པར་གཅོད་དོ། །ཆོས་གཅིག་པོ་གང་ཞེ་ན། འདི་ལྟ་སྟེ་བདག་ཇི་ལྟར་གྱུར་ཅིང་ཉིན་མཚན་རྣམས་འདའ་ཞིང་འདུག་སྙམ་དུ་ཆོས་རྣམས་ལ་སོ་སོར་རྟོག་པ་སྟེ་ཞེས་སོ། །
\b
\qc དེ་ལྟར་རང་རྒྱུད་ལ་བརྟགས་ཏེ་ཆོས་དང་བསྟུན་ལས་འབྲས་དང་བསྟུན་ནས་དེ་དག་དང་མཐུན་མི་མཐུན་བལྟས་ཏེ་རང་རྒྱུད་ལ་ཞུ་དག་བྱས་པ་ན། སྐྱེས་རབས་ལས། ནམ་མཁའ་དང་ནི་ས་གཞིའི་བར་ཡང་རིང་། །རྒྱ་མཚོའི་ཕ་རོལ་ཚུ་རོལ་འགྲམ་ཡང་རིང༌། །ཤར་ནུབ་གཉིས་ཀྱི་རི་བར་དེ་ལས་རིང་། །ཕལ་དང་དམ་པའི་ཆོས་ཀྱང་དེ་བས་རིང༌། །ཞེས་གསུངས་པའི་དཔེ་དག་དང་འདྲ་བར་བྱིས་པ་ཕལ་པ་བདག་ཅག་ལྟ་བུ་དང་དམ་པའི་ཆོས་གཉིས་ཀྱང་རྒྱང་རིང་དུ་གྱུར་ནས་རང་རྒྱུད་ཆོས་དང་འཕྲད་མ་ཐུབ་པས་སོ་སོར་སོང་བ་མང་ལ། དེ་ལྟར་རང་རྒྱུད་ཆོས་དང་མ་འདྲེས་ཤིང་མི་མཐུན་པའི་ཚུལ་ཞེ་ཐག་པ་ནས་རིག་རྒྱུ་ཞིག་བྱུང་ན་དེའང་མཁས་པ་ཡིན་ཏེ། ཚོམས་ལས། བྱིས་པ་གང་ཞིག་བྱིས་པའོ་ཞེས། །ཤེས་པ་དེ་འདིར་མཁས་པ་ཡིན། །ཞེས་སོ། །
\b
\qc ཆོས་དང་བསྟུན་པ་ན་ཆོས་དང་རྒྱབ་འགལ་དུ་སོང་ཡོད་ནའང་ད་དུང་རང་ཆོས་པ་དང་མཁས་བཙུན་གྱི་མཆོག་ཏུ་རློམ་པ་ནི་བྱིས་པའི་ནང་ནས་ཀྱང་ཐ་ཆད་ཡིན་ཏེ། སྔ་མ་ལས། བྱིས་པ་གང་ཞིག་མཁས་སེམས་པ། །དེ་ནི་བྱིས་པ་ཞེས་བརྗོད་དོ།།ཞེས་སོ།།ལས་འབྲས་ལ་ཡིད་ཆེས་བསྐྱེད་ནས་དེ་ཉིད་ཉམས་ལེན་གྱི་མཐིལ་དུ་བྱས་ནས་སྒོམ་པ་འདི་ལམ་གྱི་གཞི་རྩ་དམ་པ་མེད་དུ་མི་རུང་བ་མཁས་པ་མགུ་བ་སྐྱེད་པའི་ཐབས་ཀྱི་མཆོག་ཡིན་པ་ལ་དེ་དག་ལ་གདམས་པ་ཟབ་མོ་ཡིན་སྙམ་པའི་བློ་མི་སྐྱེ་བ་ནི། སྒྲུབ་པ་ཉམས་ལེན་གྱི་ཡོན་ཏན་རྣམས་ཀྱི་རྩ་བ་ཆད་པ་ཡིན་པར་གསུངས་པས་ན་ལས་འབྲས་ལ་ཡིད་ཆེས་བསྐྱེད་ནས་བླང་དོར་ཚུལ་བཞིན་བྱེད་པ་ཤིན་ཏུ་གལ་ཆེ་ཞིང་དེ་ཉིད་ཉམས་ལེན་གྱི་མཆོག་ཏུ་ཡང་ཤེས་པར་བྱའོ།།
\qc ༑
\qc གཉིས་པ་བརྟན་པའམ་ང་རྒྱལ་གྱི་དཔུང་ལ་གཉིས། སྤྱིར་བསྟན་པ། བྱེ་བྲག་ཏུ་བཤད་པའོ། །དང་པོ་ནི། རྡོ་རྗེ་རྒྱལ་མཚན་སོགས་ཏེ། དེ་ལ། ལེགས་པར་བརྟགས་ནས་བྱ་བ་རྩོམ་དགོས་པ་ནི། མདོ་སྡེ་ཕལ་པོ་ཆེའི་རྡོ་རྗེ་རྒྱལ་མཚན་གྱི་བསྔོ་བའི་ལེའུ་དྲུག་པ་ལས་ལྷའི་བུ་ཉི་མ་འཆར་པ་ནི་དམུས་ལོང་དང་རི་མི་མཉམ་པ་ལ་སོགས་པའི་ཉེས་པས་མི་ལྡོག་པར་འོས་སུ་གྱུར་པའི་ཡུལ་རྣམས་སྣང་བར་བྱེད་པ་ལྟར་བྱང་ཆུབ་སེམས་དཔའ་གཞན་གྱི་དོན་དུ་འཆར་བ་ཡང་སེམས་ཅན་གྱི་ཉེས་པ་སྣ་ཚོགས་ཀྱིས་མི་ལྡོག་ཅིངའོས་སུ་གྱུར་པའི་གདུལ་བྱ་རྣམས་སྨིན་པ་དང་གྲོལ་བར་བྱེད་དོ་ཞེས་གསུངས་པའི་ཆོ་ག་ཡིས་གཞན་དོན་དུ་དགེ་བའི་ལས་རྣམས་བརྩམས་ནས་གང་བརྩམས་པ་དེ་ཉིད་ཅི་ནས་ཀྱང་བདག་གིས་མཐར་ཕྱིན་པར་བྱས་ནས་བསྒྲུབ་པར་ནུས་སོ་སྙམ་པའི་ང་རྒྱལ་བརྟན་པོ་བསྒོམ་པར་བྱའོ། །ཞེས་པ་སྟེ།
\qc ༑
\qc མདོ་དེ་ཉིད་ལས། དཔེར་ན་ལྷའི་བུ་ཉི་མ་འཆར་བ་ན་དམུས་ལོང་གི་ཉེས་པས་མི་འདུག་གོ།དྲི་ཟའི་གྲོང་ཁྱེར་གྱི་ཉེས་པས་མི་འདུག་གོ།གླིང་བཞི་པའི་འཇིག་རྟེན་གྱི་ཁམས་ཀྱི་སའི་རྡུལ་གྱི་ཉེས་པས་མི་འདུག་གོ།ཞེས་པ་ནས། རི་མི་མཉམ་པའི་ཉེས་པས་མི་འདུག་གོ།དེ་བཞིན་དུ་བྱང་ཆུབ་སེམས་དཔའ་ཆེན་པོ་དྲན་པ་དང་ཤེས་བཞིན་ཅན་སེམས་ཟབ་ཅིང་རྒྱ་ཆེ་བ་རྣམ་པར་མ་ཞུམ་པ་ཡོན་ཏན་གྱི་སྤྱོད་པ་དང་ཡེ་ཤེས་ཀྱི་སྤྱོད་པ་མཐས་གཏུགས་པ་ནི་སེམས་ཅན་འཁུ་བའི་ངང་ཚུལ་ཅན་གྱི་ཉེས་༌པས་མི་ལྡོག་གོ། །སེམས་ཅན་དམུ་རྒོད་ཀྱི་ཉེས་བས་མི་ལྡོག་གོ།དེ་བཞིན་དུ་སྦྱར་ཏེ། སེམས་ཅན་དམྱལ་བར་སྐྱེ་བ་དེ་དག་དང་ངན་སོང་གི་ས་ལ་གནས་པའི་སེམས་ཅན་དེ་དག་ཐམས་ཅད་དེ་ནས་ཤི་འཕོས་པར་གྱུར་ཅིང་བདག་གིས་སྡུག་བསྔལ་གྱི་ཕུང་པོ་ཆེན་པོ་འདི་བླང་བར་བྱའོ། །བརྩོན་པར་བྱའོ་སྤྲོ་བར་བྱའོ་མི་ལྡོག་པར་བྱའོ་མི་འབྲོས་པར་བྱའོ་མི་སྐྲག་པར་བྱའོ། །ཞེས་སོགས་རྒྱས་པར་གསུངས་ཏེ་བསླབ་བཏུས་ཀྱི་དགེ་རྩ་སྤེལ་བའི་སྐབས་སུ་དྲངས་པ་དང་མདོ་ཉིད་ལས་ཤེས་པར་བྱའོ། །
\b
\v 472 དེ་ལྟར་བརྩོན་འགྲུས་རྩོམ་པའི་བྱ་བ་ལ་འཇུག་པའི་ཚེ་ཡང་དང་པོར་མ་བརྟགས་པར་ཅི་རུང་རུང་ལ་མི་འཇུག་པར་གང་བྱ་བར་འདོད་པའི་དོན་དེ་སྒྲུབ་པའི་རྒྱུ་རང་གི་བློའི་འབྱོར་པའམ་ནུས་པ་ཡོད་མེད་ལེགས་པར་བརྟགས་ནས་སྒྲུབ་པའི་ནུས་པ་སྟོབས་ལྡན་ཡོད་ན་བྱ་བ་དེ་ཉིད་བརྩམ་མམ་ཡང་ན་སྟེ་སྒྲུབ་པའི་ནུས་པ་མེད་ན་བྱ་བ་དེ་མི་བརྩམ་པ་སྟེ་འཇུག་པར་མི་བྱའོ། །འདི་ལ་བརྩམས་པའམ་ཞེས་སམ་བརྩམ་མམ་ཡང་ན་ཞེས་པ་ཡང་ཡོད་པར་མངོན་ནོ། །
\b
\qc འདི་ནི་ལས་དང་པོ་བས་ལམ་ལ་སློབ་པའི་ཚུལ་ཏེ། དཔལ་དབྱིག་གིས་ཞུས་པར། གལ་ཏེ་བསླབ་པའི་གཞི་ལྔ་ལ་སློབ་པར་མི་ནུས་ནའང་དེས་བཞིའམ་གསུམ་མམ་གཉིས་སམ་དེའི་ནང་ནས་བསླབ་པའི་གཞི་གཅིག་ཙམ་ལ་བསླབ་པར་བྱའོ། །ཞེས་པ་ལྟར་རོ། །སྒྲུབ་པའི་ནུས་པ་མེད་ན་ནི་དང་པོ་ནས་མ་བརྩམས་པ་ཉིད་མཆོག་ཡིན་གྱི་བྱ་བ་གང་བརྩམས་ནས་དེ་ལ་ཞུགས་པ་ན་མཐར་མ་ཕྱིན་པའི་བར་སྐབས་སུ་དམ་བཅས་པའི་དོན་དེ་ལས་ནམ་ཡང་ལྡོག་པར་མི་བྱའོ། །དེ་ཡང་བྱ་བ་དེ་ལ་ཞུགས་ནས་བར་སྐབས་སུ་དོར་བ་ལས་དང་པོ་ནས་མ་བརྩམས་པ་མཆོག་ཡིན་ཏེ་དེ་ལ་དམ་བཅའ་ཉམས་པའི་ཉེས་པ་མི་འབྱུང་བའི་ཕྱིར་རོ།།
\b
\v 473 བརྩམས་ནས་དོར་བའི་ཉེས་དམིགས་ནི། བརྩམས་ནས་དམ་བཅས་པ་བར་མ་དོར་དོར་བ་ལ་ཉེས་པ་ཅི་ཡོད་ཅེ་ན། ཚེ་འདིར་བྱ་བ་དེ་བརྩམས་ནས་དེ་ལས་ཕྱིར་ལོག་ན་སྐྱེ་བ་གཞན་དུ་ཡང་དེའི་བྱེད་པ་རྒྱུ་མཐུན་གྱིས་བརྩམས་ནས་ལྡོག་པ་དེ་གོམས་པས་བསླབ་པ་ཁས་བླངས་པ་ལ་སོགས་པའང་ཉམས་པཤིང་དེ་ལྟར་དམ་བཅའ་ཉམས་པས་སྐྱེས་བུ་བྱེད་འབྲས་ཚེ་དེར་སྡིག་པ་འཕེལ་བ་དང༌། སྐྱེ་བ་གཞན་དུ་ཡང་སྡིག་པ་དེའི་རྣམ་སྨིན་གྱི་འབྲས་བུ་སྡུག་བསྔལ་འཕེལ་བར་འགྱུར་བ་དང་བྱ་བ་སྔ་མ་བཤོལ་ནས་ཕྱིས་བརྩམས་པའི་དགེ་བའི་བྱ་བ་གཞན་པ་དེ་ཡང་ཉམས་པར་འགྱུར་བའམ་ཆུད་འཛའ་བས་ན་དམན་པར་འགྱུར་བ་དང༌། 
\b
\qc སྔར་བརྩམས་ནས་དོར་བའི་ལས་དེ་ཉིད་ཀྱི་འབྲས་བུའི་དུས་ཀྱང་ནི་ཤིན་ཏུ་རིང་དུ་འགོར་བས་འབྲས་བུའང་དམན་པར་འགྱུར་ལ། ཀྱང་གི་སྒྲས་སྔ་ཕྱི་གཉིས་ཀ་དམན་པ་སྡུད་པའོ། །བརྩམས་ནས་དོར་བའི་བྱ་བ་སྔ་མ་དེ་སྔར་ཡང་མཐར་མ་ཕྱིན་པའི་དབང་གིས་ཕྱིས་ཀྱང་དེ་ཉིད་རྫོགས་པར་འགྲུབ་པར་མི་འགྱུར་བ་སྟེ་ཉེས་པ་ལྔའོ། །ཡང་ཕྱིས་བརྩམས་པའི་བྱ་བ་གཞན་དེ་ཡང་འགྲུབ་པར་མི་འགྱུར་ཞེས་འཆད་པ་ཡོད་ནའང་འདིར་ནི་སྔ་མ་ལྟར་བྱའོ། །ཕྱི་མ་གསུམ་པོ་འདི་དག་ཀྱང་དེ་དང་དེའི་སྐྱེས་བུ་བྱེད་འབྲས་སོ། །མདོར་ན་བརྩམས་ནས་དོར་བ་དེའི་ཉེས་པ་བྱ་བ་གང་བྱ་བར་དམ་བཅས་པ་དེའང་མགོ་མི་ཐོན་ལ་བྱ་བ་གཞན་འགྲུབ་པའི་གེགས་སུའང་འགྱུར་ཞིང་རྒྱུ་མཐུན་གྱིས་སྡོམ་པ་ཁས་བླངས་པ་སོགས་ཀྱི་དམ་བཅའ་ཡང་མི་བརྟན་པར་གསུངས་སོ།།
\b
\v 474 གཉིས་པ་བྱེ་བྲག་ཏུ་བཤད་པ་ལ་གཉིས། བསྡུས་ཏེ་མདོར་བསྟན་པ། སོ་སོར་རྒྱས་པར་བཤད་པའོ། །དང་པོ་ནི། ལས་དང་སོགས་ཏེ། དེ་ལྟར་དམ་བཅས་པ་དེ་མཐར་ཕྱིན་པར་འདོད་པས་ང་རྒྱལ་རྣམ་པ་གསུམ་བསྒོམ་པར་བྱ་བ་ལ། གཞན་དོན་དུ་དགེ་བ་ལ་སྤྲོ་བས་འཇུག་པ་ལས་ཀྱི་ང་རྒྱལ་དང་།སྤང་བྱ་ཉོན་མོངས་གཞོམ་པར་འདོད་པ་ཉོན་མོངས་པའི་ང་རྒྱལ་དང༌། གཞན་གྱི་བྱ་བ་སྒྲུབ་པ་དང་སྤང་བྱ་ཉོན་མོངས་གཞོམ་པ་སོགས་བདག་གིས་ནུས་སོ་སྙམ་པ་ནུས་པའི་ང་རྒྱལ་སྟེ་གསུམ་པོ་དག་ལ་ཞུམ་པ་མེད་པར་སྙིང་སྟོབས་བསྐྱེད་ནས་ང་རྒྱལ་བརྟན་པོ་བྱའོ།།
\b
\qc གཉིས་པ་སོ་སོར་རྒྱས་པར་བཤད་པ་ལ་གསུམ། ལས་ཀྱི་ང་རྒྱལ། ནུས་པའི་ང་རྒྱལ། ཉོན་མོངས་པའི་ང་རྒྱལ་ལོ། །དང་པོ་ནི། བདག་ཉིད་གཅིག་པུས་སོགས་ཏེ། དེ་ལ། ལས་ཀྱི་ང་རྒྱལ་ངོས་གཟུང་བ་ནི། རང་གཞན་གྱི་དོན་དུ་ལམ་ཉམས་སུ་ལེན་པ་སོགས་ཁ་ན་མ་ཐོ་བ་མེད་པ་དགེ་བའི་ལས་བྱ་བར་འོས་པ་ཐམས་ཅད་སྒྲུབ་པ་ན་གཞན་སུ་ལ་ཡང་གྲོགས་ཀྱི་ལྟོས་པ་མི་འཆའ་བར་འདི་དག་ནི་བདག་ཉིད་གཅིག་པུས་བསྒྲུབ་པར་བྱའོ་ཞེས་སྙིང་སྟོབས་བརྟན་པོ་བསྐྱེད་པ་འདི་ནི་ལས་ཀྱི་ང་རྒྱལ་ཉིད་ཡིན་ཞེས་པ་སྟེ། འདི་གཞན་ལ་མི་རེ་བར་བདག་གཅིག་པུ་ཁོ་ནས་བསྒྲུབ་པར་བྱའོ་སྙམ་པ་ལ་ང་རྒྱལ་དང་འདྲ་བ་ཡོད་པས་དེར་བཏགས་པ་ཡིན་པར་གསུངས་སོ།།
\b
\v 475 དེ་ལྟར་བསམ་དགོས་པའི་རྒྱུ་མཚན་ནི། གཞན་དོན་དུ་བྱ་བར་འོས་པའི་ལས་ཐམས་ཅད་གྲོགས་གཞན་ལ་མི་ལྟོས་པར་རང་གིས་བསྒྲུབ་པར་བྱ་དགོས་ཏེ་ཉོན་མོངས་པས་དབང་དུ་བྱས་ནས་རང་དབང་མེད་པར་གྱུར་པའི་འཇིག་རྟེན་པའི་སྐྱེ་བོའི་ཚོགས་འདིས་རང་གི་དོན་ཙམ་ཡང་སྒྲུབ་པར་མི་ནུས་པ་ཞེས་སམ་ཚེ་འདིར་རང་དོན་ཙམ་ཡང་སྒྲུབ་མི་ནུས་པས་ན་འགྲོ་བ་ཕལ་བས་བྱང་ཆུབ་སེམས་དཔའ་བདག་ལྟར་གཞན་དོན་གྱི་ཁུར་ཐམས་ཅད་རང་གི་མགོར་བླངས་ནས་གཞན་དོན་འབའ་ཞིག་སྒྲུབ་པ་ལ་བརྩོན་མི་ནུས་ཏེ་ག་ལ་ནུས། དེ་ལྟར་འགྲོ་བ་ཕལ་བས་རང་དོན་ཙམ་ཡང་བྱ་མི་ནུས་བྱང་སེམས་བདག་གིས་རང་གཞན་གྱི་དོན་ཐམས་ཅད་སྒྲུབ་ནུས་པའི་ཕྱིར་གཞན་ལ་ལྟོས་པ་ལ་དགོས་པ་མེད་པའི་རྒྱུ་མཚན་དེ་བས་ན་བདག་གིས་ནི་གཞན་དོན་སྒྲུབ་པའི་བྱ་བ་གང་ཡོད་པ་འདི་ཐམས་ཅད་སུ་ལ་ཡང་ལྟོས་པ་མེད་པར་བྱའོ་སྙམ་པའོ།།
\b
\qc བྱང་ཆུབ་སེམས་དཔའ་གྲོགས་ལ་ལྟོས་མི་དགོས་པ་ནི། བློ་གྲོས་མི་ཟད་པས་ཞུས་པ་ལས། ཇི་ཙམ་དུ་བདག་གཅིག་པུ་གཉིས་སུ་མེད་ཅིང་གྲོགས་མེད་པར་རྡོ་རྗེའི་རང་བཞིན་གྱི་སའི་དཀྱིལ་འཁོར་ལ་གནས་ཏེ་བདུད་སྟོབས་དང་བཅས་པ་བཏུལ་ནས་སེམས་ཀྱི་སྐད་ཅིག་གཅིག་དང་ལྡན་པའི་ཤེས་རབ་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་བྱའོ། །ཞེས་དང༌། 
\b
\qc བློ་གྲོས་རྒྱ་མཚོས་ཞུས་པ་ལས་ཀྱང༌། ཉི་མའི་འོད་ལ་གྲོགས་ནི་བྱ་མི་དགོས། །སྦྲུལ་གདུག་ལ་ཡང་གྲོགས་བྱ་དགོས་མ་ཡིན། །སེང་གེའི་སྒྲ་ལ་གྲོགས་བྱ་མི་དགོས་ཏེ། །བྱང་ཆུབ་སེམས་དཔའ་ལ་ཡང་གྲོགས་མི་དགོས། །།དེ་དག་གྲོགས་མེད་གཅིག་པུ་གཉིས་མེད་པར། །སངས་རྒྱས་ཆོས་མང་ཡང་དག་སྒྲུབ་པར་བྱེད། །བརྩོན་འགྲུས་དང་ནི་མཐུ་དང་སྟོབས་སུ་ལྡན། །འགྲོ་བའི་ཉོན་མོངས་རྣམས་ནི་རབ་ཏུ་འཇོམས། །ཞེས་དང༌། བཤེས་སྤྲིང་ལས། ཐར་པ་བདག་ལ་རག་ལས་འདི་ལ་ནི། །གཞན་གྱིས་གྲོགས་བགྱིར་ཅི་ཡང་མ་མཆིས་ཀྱི། །ཞེས་པ་ལྟར་རོ། །
\b
\qc དམན་ལས་ཐམས་ཅད་ལ་ཁུར་འཛིན་པའི་ང་རྒྱལ་བྱ་བ་ནི། གཞན་གྱི་ལས་ཐམས་ཅད་བྱ་དགོས་ནའང་དམན་པའི་ལས་བྱེད་པ་ངོ་ཚའོ་ཞེ་ན། རང་དོན་ཙམ་བྱེད་པར་འདོད་པའི་སྐྱེ་བོ་ཕལ་བ་གཞན་དག་གིས་མི་གཙང་བ་འཕྱག་པ་དང་ཁུར་ཆེན་པོ་༥འཁུར་བ་དང་ཞིང་ལས་སོགས་དམན་ཞིང་ཐ་ཆད་པའི་ལས་རང་སྟོབས་ཀྱིས་སྤྲོ་བཞིན་དུ་ཅི་དགར་བྱེད་པ་མཐོང་ན་མགོ་ལ་སེམས་ཅན་ཐམས་ཅད་ཀྱི་བྱ་བའི་ཁུར་ཆེན་པོ་འཁྱེར་བ་བདག་ཉིད་ཀྱང་ནི་རྗེ་བོ་ལྟ་བུའི་བསེམས་ཅན་དེ་དག་གི་བྲན་གཡོག་ལྟ་བུ་ཡིན་པས་ན་དེའི་གྲོགས་མི་བྱེད་པར་ཇི་ལྟར་སོས་དལ་དུ་འདུག་སྟེ་འདུག་པར་མི་རིགས་པས་གཞན་གྱི་བྱ་བའི་ལས་ཐམས་ཅད་རང་གིས་སྒྲུབ་པ་ལ་སྤྲོ་བའི་སྒོ་ནས་འཇུག་བསམ་པར་བྱའོ། །ཡང་གཞན་དག་དམན་པའི་ལས་ལ་འཇུག་པ་རྒྱུན་གཅོད་པར་མི་བྱེད་ན་བདག་ཉིད་ཀྱང་ནི་འབྲས་བུ་གྱ་ནོམ་བསྒྲུབ་པའི་ལས་མི་བྱེད་པར་ཇི་ལྟར་འདུག་སྙམ་དུ་བསམ་ནས་བསྒྲུབ་པར་བྱ་ཞེས་ཀྱང་གསུངས་སོ། །
\b
\v 476 གཞན་དག་དམན་པའི་ལས་བྱེད་པ་ལའང་རང་གིས་ཁུར་དུ་བླངས་ནས་གྲོགས་བྱེད་ནུས་པའི་བྱང་སེམས་བདག་ནི་གཞན་ལས་ལྷག་གོ་སྙམ་དུ་མཐོ་བའི་རྣམ་པ་ཅན་དུ་འཇུག་པའི་ང་རྒྱལ་གྱིས་ནི་ལས་དེ་མི་བྱེད་དེ་བདག་ལ་འདི་ཕྱི་གཉིས་ཀར་གནོད་པ་སྐྱེད་བྱེད་ཀྱི་ཉོན་མོངས་པའི་ང་རྒྱལ་དེ་མེད་པར་ཞི་ཞིང་དུལ་བར་གནས་པ་ནི་རྒྱལ་སྲས་ཀྱི་སྤྱོད་པའི་མཆོག་ཡིན་པས་ཉོན་མོངས་ང་འི་ང་རྒྱལ་དེ་སྤང་བར་བྱའོ། །
\b
\qc ཡང་ལས་དེ་ནི་དམན་ལ་བདག་ནི་མཆོག་ཡིན་པས་ལས་དེ་བྱེད་མི་རིགས་སོ་སྙམ་པའི་ང་རྒྱལ་གྱིས་ནི་མི་བྱེད་ཅེས་དང༌། གཞན་ནི་དམན་པའི་ལས་བྱེད་ན་བདག་ནི་བཟང་པོའི་ལས་བྱེད་དོ་སྙམ་པའི་ང་རྒྱལ་གྱིས་ནི་མི་བྱེད་ཅེས་ཀྱང་འཆད་དོ།།མདོར་ན་ཕ་རོལ་གྱི་ལས་སྒྲུབ་པ་ན་གཞན་ཁྱད་དུ་བསད་ནས་རློམ་པས་སྒྲུབ་པ་མིན་གྱི་བརྩེ་བའི་རྣམ་པ་ཅན་དུ་བལྟས་ནས་ཉོན་མོངས་པའི་ང་རྒྱལ་དང་མ་འདྲེས་པར་སྒྲུབ་པ་ཡིན་ནོ། །
\b
\qc ཉོན་མོངས་པའི་ང་རྒྱལ་མེད་པ་མཆོག་ཡིན་ཏེ། དཀོན་མཆོག་གི་ཟ་མ་ཏོག་ལས། འཇམ་དཔལ་འདི་ལྟ་སྟེ་དཔེར་ན་ཤིང་གང་དག་རླུང་གིས་བཏུད་ཀུན་ཏུ་བཏུད་རབ་ཏུ་བཏུད་པ་དེ་དག་འགྱེལ་པའི་འཇིགས་པ་མེད་དོ། །དེ་བཞིན་དུ་བྱང་ཆུབ་སེམས་དཔའ་གང་དག་སེམས་ཅན་ལ་འདུད་ཀུན་ཏུ་འདུད་རབ་ཏུ་འདུད་པ་དེ་དག་ཉན་ཐོས་དང་རང་སངས་རྒྱས་ཀྱི་སར་ལྷུང་བའི་འཇིགས་པ་མེད་དོ། །འཇམ་དཔལ་འདི་ལྟ་སྟེ་དཔེར་ན་ནམ་རྒྱུ་མཚོ་ཆེན་པོ་དང་པོ་གནས་པ་དེའི་ཚེ་ས་ཆེན་པོ་ཐམས་ཅད་ཀྱི་ནང་ན་དམའ་བའི་ཕྱོགས་དེར་དང་པོ་གནས་ཏེ་དེ་ནས་འབབ་ཆུའི་རྒྱུན་ཐམས་ཅད་ཚེགས་ཆུང་ངུས་དེར་མངོན་དུ་འབབ་པར་འགྱུར་རོ། །དེ་བཞིན་དུ་ང་རྒྱལ་མེད་པའི་བྱང་ཆུབ་སེམས་དཔའ་དེ་ལ་ཚེགས་ཆུང་ངུས་སངས་རྒྱས་ཀྱི་ཆོས་ཐམས་ཅད་མངོན་དུ་འགྱུར་རོ་ཞེས་གསུངས།
\b
\v 477 གཉིས་པ་ནུས་པའི་ང་རྒྱལ་ནི། ཤི་བའི་སྤྲུལ་དང་སོགས་ཏེ། དེའང་ཉོན་མོངས་ལས་རྒྱལ་བའི་ང་རྒྱལ་གནས་པར་བྱ་བ་ལ། ང་རྒྱལ་བསྐྱེད་དགོས་པའི་རྒྱུ་མཚན་ནི། ཉོན་མོངས་སྤོང་བ་ལ་གཉེན་པོའི་སྟོབས་ཆེན་པོ་བསྐྱེད་ནས་ང་རྒྱལ་བྱ་དགོས་ཏེ། དཔེར་ན་ཤི་བའི་སྤྲུལ་གྱི་རོ་དང་འཕྲད་པར་གྱུར་ན་བྱ་ཁྭ་ཏུ་ཡང་ནམ་མཁའ་ལྡིང་ལྟ་བུར་འཇིགས་པ་དང་བག་ཚ་བ་མེད་པར་བརྙས་ཐབས་ཀྱིས་དེ་ཟ་བར་སྤྱོད་པ་དེ་བཞིན་དུ། གལ་ཏེ་བདག་ཉིད་གཉེན་པོའི་ཉམས་སྟོབས་ཆུང་བའམ་དཔའ་བརྟན་གྱི་ནུས་པ་ཆུང་ཞིང་སྲོ་ཤི་བར་གྱུར་ན་མི་མཐུན་ཕྱོགས་ཉོན་མོངས་པས་བསྐྱེད་པའི་ལྟུང་བ་ཆེན་པོ་ལྟ་ཞོག་ལྟུང་བ་ཆུང་ངུའང་ལམ་སྒྲུབ་པ་ལ་བར་ཆད་བྱེད་པའི་སྒོ་ནས་ཤིན་ཏུ་གནོད་པར་བྱེད་པའི་ཕྱིར་དཔའ་བརྟན་ནུས་པའི་ང་རྒྱལ་བརྟན་པོ་བྱའོ། །
\b
\v 478 གལ་ཏེ་བདག་ཡིད་ཉམས་ཆུང་ཞེས་པའང་འདུག་གོ།དེ་ལྟར་གཉེན་པོ་བརྩོན་འགྲུས་ཀྱི་སྟོབས་བསྐྱེད་མ་ནུས་པར་བདག་ལྟ་བུས་ཉོན་མོངས་པའི་གཉེན་པོ་བསྐྱེད་ག་ལ་ནུས་སྙམ་དུ་བསམ་པ་ཞུམ་པ་དང་བཅས་ཤིང་སྦྱོར་བས་ཉོན་མོངས་སྤོང་བ་ལ་རྩོལ་བ་དོར་ནས་ལུས་སེམས་ཀྱི་འཇུག་པ་ཞན་ཅིང་ལེ་ལོའི་དབང་གིས་སྤྲོ་བ་མེད་པ་དེ་ལ་ཕོངས་པའི་གནས་སྐབས་འབའ་ཞིག་ལས་ནམ་ཡང་ཕོངས་པ་དེ་ལས་ཐར་བའི་སྐབས་རྣམ་པ་ཀུན་ཏུ་ཡོད་དམ་ཅི་སྟེ་མེད་དོ། །
\b
\qc རྒྱུ་དཔེ་སོགས་སུ། ཕོངས་ལས་ཐར་བ་ཡོད་དམ་ཅི། ཞེས་པའི་དོད་དུ། ལྟུང་བ་བྱ་སླ་མ་ཡིན་ནམ། །ཞེས་ཡོད་དེ་ལེ་ལོ་དང་བརྗེད་ངས་ཀྱི་དབང་གིས་ལྟུང་བ་འབྱུང་བར་བྱ་སླ་བའམ་བླ་འམ་ཡིན་ནམ་ཞེས་པའི་དོན་ཡིན་པར་བཤད་དོ།།དེས་ན་བསམ་པ་མ་ཞུམ་པར་གཉེན་པོའི་སྟོབས་བསྐྱེད་པའི་ང་རྒྱལ་དང་སྦྱོར་བས་ཉོན་མོངས་པ་སྤོང་བ་ལ་སྤྲོ་བ་བརྟན་པོ་དང་བཅས་པའི་ལུས་སེམས་ཀྱིས་རྩོལ་བ་བསྐྱེད་པར་བྱས་ནས་དྲན་ཤེས་བསྟེན་པས་ནི་ཉོན་མོངས་སྐྱེ་བའི་སྐབས་མི་འབྱེད་ཕྱིར་སྤང་བྱ་ཉོན་མོངས་ཆུང་དུས་ལྟ་ཞོག་ཉོན་མོངས་ཆེན་པོ་ཡིས་ཀྱང་ཐུབ་པར་དཀའ་བ་སྟེ་ཉོན་མོངས་སྐྱེ་བའི་སྐབས་མི་རྙེད་པས་བར་དུ་གཅོད་མི་ནུས་པའོ། །
\b
\qc དེ་ལྟར་ཞུམ་ནས་བསྡད་པས་ཅི་ལའང་མི་ཕན་ཞིང་ཇེ་ཞུམ་དུ་འགྲོ་བས་ན་ཉོན་མོངས་སྤོང་བ་དང་གཞན་དོན་སྒྲུབ་པ་སོགས་ཀྱི་ཐབས་རྣམས་ལེགས་པར་ཤེས་པར་བྱས་ནས་བློའི་གཟེངས་བསྟོད་དེ་གཉེན་པོའི་བས་སྟོབས་བསྐྱེད་དགོས་ལ་དེ་ལྟར་གཉེན་པོའི་སྟོབས་བསྐྱེད་ཐུབ་ན་དོན་རྣམས་ཐམས་ཅད་འགྲུབ་པ་ལག་ན་ཡོད་པ་དང་ཁྱད་མེད་པར་གསུངས་ཏེ། 
\b
\qc སྐྱེས་རབས་ལས། ཞུམ་པས་ཕོངས་ལས་ཐར་ལ་མི་ཕན་གྱི། །དེ་བས་མྱ་ངན་གདུང་བར་མ་བྱེད་པར། །དགོས་པའི་དོན་སྒྲུབ་མཁས་ལ་བརྟེན་བྱས་ན། །རབ་ཏུ་དཀའ་བའང་སླ་བས་ཐར་བར་འགྱུར། །དེ་བས་འཇིགས་ཤིང་མི་དགའ་མ་བྱེད་པར། །ཇི་ལྟར་བྱ་བའི་ཐབས་ཀྱིས་དགོས་པས་བསྒྲུབས། །མཁས་པའི་གཟི་བརྗིད་བརྟན་པས་གཟེངས་བསྟོད་ན། །དོན་རྣམས་ཐམས་ཅད་འགྲུབ་པ་ལག་ན་ཡོད། །ཅེས་ལེགས་པར་ཕ་རོལ་དུ་ཕྱིན་པའི་སྐྱེས་རབས་ལས་བྱུང་བ་དང༌། དེ་བཞིན་དུ་དེད་དཔོན་དཔའ་ཆེན་གྱི་སྐྱེས་རབས་ལས་བྱུང་བ་ལྟར་སྙིང་སྟོབས་ཆེན་པོ་བསྐྱེད་པར་བྱའོ། །དེ་ལྟར་ཞུམ་ན་ཉོན་མོངས་པ་དང་དེས་བསྐྱེད་པའི་ལྟུང་བས་ཚུར་འཇོམས་སུ་འོང་བ་དང་བསམ་པ་ང་རྒྱལ་བསྐྱེད་ཅིང་སྦྱོར་བས་རྩོལ་བ་བསྐྱེད་ན་མི་མཐུན་ཕྱོགས་ཆེན་པོ་ཡིས་ཀྱང་ཐུབ་པར་དཀའ་བའི་རྒྱུ་མཚན་
\b
\v 479 དེ་ལྟ་བས་ན་གཉེན་པོ་ང་རྒྱལ་གྱི་སེམས་ནི་རབ་ཏུ་བརྟན་པ་བསྐྱེད་པར་བྱས་པ་ཡིས་མི་མཐུན་ཕྱོགས་ཀྱི་ཉོན་མོངས་དང་དེའི་དབང་གིས་བྱུང་བའི་ལྟུང་བ་རྣམས་ནི་ས་བོན་དང་བཅས་པ་དྲུངས་ནས་དབྱུང་བའི་ཚུལ་གྱིས་རྣམ་པར་གཞོམ་པར་བྱ་སྟེ། དེ་ལས་གཞན་དུ་ལམ་སྒྲུབ་པ་པོ་བདག་ནི་ཉོན་མོ་ངས་དང་ལྟུང་བས་ཚུར་བཅོམ་སྟེ་ཕམ་པར་བྱས་ན་ཁམས་གསུམ་གྱི་ཉོན་མོངས་སོགས་མི་མཐུན་ཕྱོགས་ཐམས་ཅད་ལས་རྣམ་པར་རྒྱལ་བའི་རྒྱལ་བ་རྫོགས་པའི་སངས་རྒྱས་ཉིད་དུ་འགྱུར་བར་འདོད་པ་ནི་རྣམ་པ་ཀུན་ཏུ་མ་འབྲེལ་བས་གཞན་དག་གིས་ཁྲེལ་ནས་བཞད་གད་བྱ་བའི་གནས་སུ་འགྱུར་རོ། །
\b
\v 480 གཉེན་པོའི་ང་རྒྱལ་ལ་གནས་པར་གདམས་པ་ནི། རྒྱུ་མཚན་དེས་ན་བདག་གིས་གཉེན་པོའི་ང་རྒྱལ་གྱི་གོ་ཆ་ཆེན་པོ་བགོས་ནས་སྤང་བྱ་མི་མཐུན་ཕྱོགས་ཁམས་གསུམ་གྱི་ཉོན་མོངས་པའི་དགྲའི་ཚོགས་ཀུན་ལས་རྒྱལ་བར་བྱ་སྟེ་ཞེས་ཉོན་མོངས་པ་རྣམ་པ་ཐམས་ཅད་དུ་ཁྱད་དུ་བསད་ནས། བདག་ལས་ནི་ཁམས་གསུམ་པའི་སྤང་བྱའི་ཉོན་མོངས་སུ་ཡང་རྒྱལ་བར་མི་བྱ་སྙམ་དུ་མི་མཐུན་པའི་ཕྱོགས་འཇོམས་པ་ལ་བློའི་དཔའ་གདེང་བརྟན་པོ་བསྐྱེད་ནས་གཉེན་པོའི་ང་རྒྱལ་ལ་གནས་པར་བྱ་ལ། 
\b
\qc དེའང་སུ་ཇི་ལྟ་བུ་ཞིག་གིས་ན། བདུད་དང་མུ་སྟེགས་སོགས་ཀྱི་རི་དྭགས་ཀྱི་ཚོགས་ཐམས་ཅད་འཇོམས་ཤིང་སྐྲག་པར་མཛད་པ་རྒྱལ་བ་མི་ཡི་སེང་གེའི་སྲས་སུ་གྱུར་པའི་བྱང་ཆུབ་སེམས་དཔའ་བདག་གིས་སོ་ཞེས་ཏེ། འདི་ལ། རྒྱལ་བ་སེང་གེའི་སྲས་བདག་པས། །སྲས་དག་པས། སྲས་དག་གིས་ཞེས་ཅུང་ཟད་མི་འདྲ་བ་མང་ངོ༌། །ང་རྒྱལ་ཇི་ལྟ་བུ་ལ་གནས་ན། སྤང་བྱ་ཉོན་མོངས་པའི་ཕྱོགས་ཀྱིས་ཚུར་གླགས་མི་རྙེད་ཅིང་ཕར་ཟིལ་གྱིས་གནོན་ནུས་པའི་ང་རྒྱལ་གྱི་མཆོག་འདི་ལ་གནས་པར་བྱ་སྟེ། དཔེར་ན་སེང་གེའི་ཕྲུ་གུ་ལ་ཡང་རི་དྭགས་གཞན་ཐམས་ཅད་ཀྱིས་ཚུར་གླགས་མི་རྙེད་པས་མི་འཇིགས་པ་ཐོབ་ཅིང་ཕར་ཟིལ་གྱིས་གནོན་ནུས་པ་བཞིན་དུའོ། །གཞན་དོན་སྒྲུབ་པ་དང་ཉོན་མོངས་སྤོང་བ་སོགས་གཞན་གྱིས་མི་ནུས་ཀྱི་བདག་གིས་ནུས་སོ་སྙམ་པ་ཡང་ང་རྒྱལ་དང་ཆོས་མཐུན་པས་ནུས་པའི་ང་རྒྱལ་ཞེས་བཏགས་པའོ།།
\b
\v 481 ཉོན་མོངས་པའི་ང་རྒྱལ་ཅན་ལ་སྨད་པ་ནི། ཐ་མལ་བའི་དགྲ་ལས་རྒྱལ་བའི་ང་རྒྱལ་ཅན་དཔའ་བོར་གྲགས་པ་དེ་ཡང་བསྔགས་པར་འོས་པའི་ང་རྒྱལ་ཅན་ཡིན་ནམ་ཞེ་ན་འགྲོ་བ་གང་ཞིག་འཇིག་ལྟ་ལ་བརྟེན་ནས་སེམས་ཁེངས་པའི་རྣམ་པ་ཅན་གྱི་ཉོན་མོངས་པའི་ང་རྒྱལ་རྣམ་པ་བདུན་པོ་གང་རུང་ངམ་ཁྱད་པར་ང་རྒྱལ་ལས་ཀྱང་ང་རྒྱལ་གྱིས་རྒྱུད་བཅོམ་ཞིང་ཟིལ་གྱིས་མནན་པ་དེ་ནི་ཉོན་མོངས་པའི་གཞན་དབང་དུ་སོང་བའི་དམན་པ་སྙིང་རྗེའི་གནས་སུ་གྱུར་པའི་ཉོན་མོངས་པ་ཅན་ཡིན་གྱི་བསྔགས་པར་འོས་པ་གཉེན་པོའི་ང་རྒྱལ་ཆེན་པོ་ཅན་ནི་མ་ཡིན་ཏེ། གཉེན་པོའི་ང་རྒྱལ་ཅན་ཡིན་ན་ཉོན་མོངས་པའི་དགྲའི་དབང་དུ་མི་འགྲོ་བ་ཞིག་ཡིན་དགོས་པ་ལ་ཐ་མལ་པའི་ང་རྒྱལ་གྱིས་སེམས་ཁེངས་པའི་སྐྱེ་བོ་དེ་དག་ནི་ཉོན་མོངས་པའི་ང་རྒྱལ་གྱི་དགྲའི་དབང་དུ་གྱུར་པའི་ཕྱིར་རོ།།
\b
\v 482 ཉོན་མོངས་པའི་ང་རྒྱལ་གྱི་དབང་དུ་སོང་བ་ལ་ཉེས་དམིགས་ཅི་ཡོད་ཅེ་ན། ཉེས་པ་འདི་དག་ཡོད་པ་དེ་ཉོན་མོངས་པའི་ང་རྒྱལ་གྱིས་སེམས་རྒྱུད་ཁེངས་ནས་ཉེས་སྤྱོད་སྣ་ཚོགས་ལ་ཞུགས་པས་དམྱལ་བ་ལ་སོགས་པའི་ངན་འགྲོར་ཉོན་མོངས་པའི་ང་རྒྱལ་གྱི་དགྲ་བོས་དབང་མེད་དུ་ཁྲིད་ཅིང་ངན་སོང་གི་སྡུག་བསྔལ་བཟོད་དཀའ་བ་དུ་མ་ལ་སྦྱོར་བར་བྱས་ཏེ་མཐར་དེ་ལས་ཐར་ནས་བརྒྱ་ལ་མི་ཡི་ལུས་སུ་སྐྱེས་ནའང་ཡིད་བདེ་བ་སོགས་ལ་ལོངས་སྤྱོད་པའི་དགའ་སྟོན་ཐམས་ཅན་སྔར་གྱི་ང་རྒྱལ་གྱི་ཉེས་པས་བཅོམ་ནས་ཡིད་མི་དགའ་བ་ལ་རྟག་ཏུ་གནས་པ་དང༌། རང་ལ་འཚོ་བའི་ཟས་གོས་མེད་པའི་སློང་མོ་ལ་བརྟེན་ནས་གཞན་གྱིས་བྱིན་པའི་ཟས་ཟ་བས་འཚོ་བ་པ་དང་གཞན་དབང་དུ་གྱུར་ཅིང་གཞན་གྱི་ཟས་ཟོས་ནས་ལས་བྱེད་པའི་བྲན་གཡོག་དང་ནི།
\b
\v 483 རྟོག་དཔྱོད་མེད་ཅིང་བླང་དོར་ལ་རྨོངས་པའི་གླེན་པ་དང་གཟུགས་མི་མཛེས་ཤིང་མཐོང་ན་ཡིད་མི་དགའ་བའི་མི་སྡུག་པ་དང་ལུས་ཀྱི་ཉམས་སྟོབས་ཞན་པས་ཉམ་ཆུང་བ་དང༌།རང་གི་ཕར་གནོད་པ་མ་བྱས་ཀྱང་གནས་སྐབས་ཐམས་ཅད་དུའམ་རྣམ་པ་ཐམས་ཅད་དུ་ཚུར་ལ་གཞན་ཀུན་གྱིས་ནི་ཁྱད་དུ་བསད་ནས་ལུས་ངག་གིས་བརྙས་པར་འགྱུར་བ་སོགས་ཉེས་པ་མང་དུ་འབྱུང་ངོ༌།།
\b
\qc ཡུལ་འཁོར་སྐྱོང་བའི་ཞུས་པར། རྨོངས་པ་དེ་དག་ང་རྒྱལ་དབང་གིས་ན། །ངན་སོང་བ་དང་མི་ཁོམ་སྐྱེ་བ་དང༌། །དབུལ་དང་དམན་པའི་རིགས་སུ་སྐྱེ་བ་དང༌། །དམུས་ལོང་མདོག་ངན་མཐུ་ཆུང་ཉིད་འཛིན་བྱེད། །ཅེས་དང༌། རིན་ཆེན་ཕྲེང་བ་ལས་ཀྱང༌། ཁེངས་པ་ཡིས་ནི་རིགས་ངན་ཉིད། །ཅེས་གསུངས་ལ། ང་རྒྱལ་བདུན་གྱི་ནང་ནས་ཀྱང་ང་རྒྱལ་ལས་ཀྱང་ང་རྒྱལ་ནི་འབྲས་ཀྱི་སྟེང་།དུ་ཕོལ་མིག་དག་འབྱུང་བ་བཞིན་དུ་བཤད་མ་ཐག་པ་ལྟར་ཉེས་དམིགས་ལྷག་པར་ཆེ་བའམ་ཤིན་ཏུ་ཐུ་བ་ཡིན་པར་དེ་ཉིད་ལས་གསུངས་སོ། །
\b
\qc ཉོན་མོངས་ང་རྒྱལ་གྱིས་ཁེངས་ནས། །ཞེས་པ་འདི་རྒྱ་དཔེ་ལ་མེད་པར་གསུངས་ཤིང་། འདི་ལའང་། གྱིས་ཁེངས་ན་ཞེས་དང་གྱིས་ཁེངས་ནི་ཞེས་ཚིག་ཟུར་མི་ངདྲ་བ་སྣང་ངོ༌། །དེ་ལྟར་ཉོན་མོངས་པའི་ང་རྒྱལ་གྱིས་སེམས་ཁེངས་ཤིང་དེའི་དབང་དུ་གྱུར་ནས་སྡུག་བསྔལ་སྣ་ཚོགས་ཀྱིས་ཡིད་གདུངས་པས་ཉམ་ཐག་པར་གྱུར་པའི་དཀའ་ཐུབ་ཅན་དེ་ཡང་བསྔགས་པར་འོས་པའི་ང་རྒྱལ་ཆེན་པོ་ཅན་དུ་གཏོགས་པ་ཡིན་ན། སྙིང་རྗེའི་གནས་སུ་གྱུར་པའི་དམན་པ་ཉམ་ཆུང་བ་གཞན་ཅི་འདྲ་ཞིག་ཡིན་པར་སྨྲོས་ཤིག་སྟེ་སྨྲ་རྒྱུ་མེད་པས་ན་དེ་དག་ནི་དམན་ཞིང་ཉམ་ཐག་པ་ཤིན་ཏུ་སྙིང་རྗེ་བའི་འོས་སུ་གྱུར་པ་ཡིན་ཞེས་པའོ། །
\b
\qc བསླབ་བཏུས་ཀྱི་བསོད་ནམས་བསྲུང་བའི་སྐབས་སུ། ཁེངས་པ་རྟག་ཏུ་སྤང་བར་བྱ། །ཞེས་ང་རྒྱལ་སོགས་བྱས་ན་དགེ་རྩའི་འབྲས་བུ་ཕྱིར་བསྣུར་བར་འགྱུར་བས་དེ་ལས་བསྲུང་དགོས་པ་དང༌། དཀོན་མཆོག་སྤྲིན་སོགས་ཀྱི་ལུང་དྲངས་ནས་བྱང་སེམས་ཀྱིས་སྦྱིན་པ་བཏང་བ་དང་རང་ལ་རྙེད་བཀུར་སྙན་གྲགས་བྱུང་བ་སོགས་ཀྱིས་ཀྱང་སེམས་ཁེངས་པར་མི་བྱ་བ་དང༌། དམན་པའི་ཡིད་ཀྱིས་གདོལ་བུ་ལྟར་འཇིག་རྟེན་ན་སྤྱོད་དགོས་པ་དང༌། རྟག་ཏུ་བསོད་སྙོམས་སློང་བའི་འདུ་ཤེས་བཞག་སྟེ་དམན་པའི་ཡིད་ཀྱིས་གནས་ནས་རྒྱགས་པ་དང་ཁེངས་དྲེགས་སོགས་མི་བྱ་བར་ཐམས་ཅད་ལ་གུས་པར་བྱ་དགོས་པ་དང༌། ང་རྒྱལ་གྱི་ལས་ཀྱི་རྣམ་གྲངས་དང་དེའི་ཉེས་དམིགས་སོགས་མང་དུ་གསུངས་སོ། །
\b
\v 484 གཉེན་པོའི་ང་རྒྱལ་ཅན་ལ་བསྔགས་པ་ནི། འོ་ན་བསྔགས་པར་འོས་པའི་ང་རྒྱལ་ཅན་དེ་གང་ཡིན་ཞེ་ན། རྒྱལ་སྲས་སེམས་དཔའ་ཆེན་པོ་གང་ཞིག་སེམས་ཁེངས་པའི་རྣམ་པ་ཅན་གྱི་ང་རྒྱལ་སོགས་སྤང་བྱ་ཉོན་མོངས་པའི་དགྲ་མ་རུངས་པའི་ཚོགས་ཀྱི་གཡུལ་ངོ་ལས་རྣམ་པར་རྒྱལ་བར་བྱ་བའི་ཕྱིར་དུ་གཉེན་པོའི་ང་རྒྱལ་གྱི་སྟོབས་ཆེན་པོ་འཆང་བ་དེ་ནི་གཉེན་པོའི་ནུས་པ་སྟོབས་ཆེ་བས་ན་བསྔགས་པར་འོས་པའི་ང་རྒྱལ་ཅན་དང༌། ཉོན་མོངས་པའི་དགྲ་ཐམས་ཅད་འཇོམས་ནུས་པས་དགྲ་ལས་རྣམ་པར་རྒྱལ་བ་དང༌། མི་མཐུན་པའི་ཕྱོགས་ཐམས་ཅད་གཟི་བརྗིད་ཀྱིས་ཟིལ་གྱིས་གནོན་ནུས་པའི་དཔའ་བོ་ཡང་དེ་ཉིད་ཡིན་ཏེ། 
\b
\qc གང་གི་ཕྱིར་ན་དེ་འདྲའི་གང་ཟག་གང་ཞིག་གིས་སེམས་ཁེངས་པའི་ཉོན་མོངས་པའི་ང་རྒྱལ་གྱི་དགྲ་བདོ་བ་སྟེ་དར་ལ་དྲག་པ་དེ་ཡང་དེས་ངེས་པར་རྩ་བ་ནས་བཅོམ་སྟེ་ཁམས་གསུམ་གྱི་འགྲོ་བ་མཐའ་དག་ལ་ཇི་ལྟར་འདོད་པ་བཞིན་དུ་གནས་སྐབས་ལྷ་མིའི་འབྲས་བུ་དང་མཐར་ཐུག་རྒྱལ་བའི་འབྲས་བུ་ཕྲིན་ལས་དང་བཅས་པ་རྫོགས་པར་སྟེར་བར་བྱེད་ནུས་པའི་ཕྱིར་རོ། །འདི་ལ། གང་ཞིག་ང་རྒྱལ་དགྲ་བདོ་ཞེས་དང་གང་ཕྱིར་ང་རྒྱལ་དགྲ་བདོ་ཞེས་མི་འདྲ་བ་ཡོད་ལ། ངེས་བཅོམ་དང་དེས་བཅོམ་ཞེས་མི་འདྲ་བའང་ཡོད་དམ་སྙམ་མོ།།
\b
\v 485 གསུམ་པ་ཉོན་མོངས་པའི་ང་རྒྱལ་ནི། ཉོན་མོངས་ཕྱོགས་ཀྱི་སོགས་ཏེ། དེ་ལ། ཉོན་མོངས་པའི་གཉེན་པོའི་སྟོབས་བསྐྱེད་པ་ནི། འདོད་ཆགས་དང་ཞེ་སྡང་ལ་སོགས་པ་ཉོན་མོངས་པ་མང་པོ་ཕྱོགས་གཅིག་ཏུ་ཚོགས་པའི་སྡེ་ཚན་ཉིད་ཀྱི་ཁྲོད་ན་གནས་པ་དང་ཉོན་མོངས་པ་དེ་དང་དེ་སྤོང་ཐབས་ཀྱི་གཉེན་པོའི་སྟོབས་ཀྱི་རྣམ་པ་མི་འདྲ་བ་སྟོང་འགྱུར་དུ་བསྐྱེད་ནས་མི་མཐུན་ཕྱོགས་དེ་རྣམས་ཀྱི་དབངད་མི་འགྱུར་བར་བསྲན་བཙུགས་པར་བྱ་དགོས་ཏེ། དཔེར་ན་ཝ་སྐྱེས་ལ་སོགས་པ་རི་དྭགས་ཕལ་པས་སེང་གེ་ལ་གླགས་བལྟས་ནས་གནོད་པས་མི་ཚུགས་ཤིང་སེང་གེ་གཟི་བརྗིད་ཆེ་བས་དེ་དག་ཟིལ་གྱིས་གནོན་པ་བཞིན་དུ་སྤང་བྱ་ཉོན་མོངས་པའི་ཚོགས་ཀྱིས་ཀྱང་གཉེན་པོ་བདག་མེད་རྟོགས་པའི་ཤེས་རབ་ཀྱི་ཕྱོགས་ལ་ཟནགནོད་པ་མི་ཚུགས་པར་བྱ་བ་དང་གཉེན་པོའི་སྟོབས་ཀྱིས་ཉོན་མོངས་འཇོམས་པ་ལ་མཁས་པར་བྱའོ། །འདི་ནི་ཉོན་མོངས་པའི་དགྲ་ལ་ཁྱད་དུ་བསད་ནས་ཚུར་མི་ཚུགས་ཤིང་ཕར་འཇོམས་པར་འདོད་པས་ཉོན་མོངས་པའི་ང་རྒྱལ་ཞེས་བཏགས་སོ།།
\b
\v 486 ཉོན་མོངས་པའི་གནོད་པས་མི་ཚུགས་པའི་ཐབས་ནི། གཞན་གྱིས་གནོད་པ་དང་འཇིགས་པ་ལ་སོགས་པའི་ཉམ་ང་ཆེ་ཐང་སྟེ་ཉམ་ང་ཆེན་པོ་བྱུང་བར་གྱུར་ཀྱང་དཔེར་ན་མི་ཡི་མིག་ནི། གཅེས་སྤྲས་ཆེན་པོ་བྱས་ནས་བསྒྲིམས་ཏེ་བསྲུང་བ་ལྟར། དེ་བཞིན་དུ་ཉོན་མོངས་པ་དྲག་པོའི་རྐྱེན་གློ་བུར་དུ་བྱུང་ནས་དེའི་དབང་དུ་འགྲོ་ལ་ཁད་པའི་ཉམ་ང་ཆེན་པོ་བྱུང་བར་གྱུར་ཀྱང་དྲན་ཤེས་བསྒྲིམས་ཏེ་གཉེན་པོའི་སྟོབས་བསྐྱེད་ནས་མི་མཐུན་ཕྱོགས་ཉོན་མོངས་པའི་དགྲའི་དབང་དུ་ཅུང་ཟད་ཀྱང་མི་འགྱུར་བར་བྱའོ། །
\b
\qc ཡང་རྒྱ་དཔེ་དང་འགྲེལ་པ་རྣམས་སུ། ཉམ་ང་སྟེ། སྡུག་བསྔལ་ཆེ་ཐང་བྱུང་གྱུར་ཀྱང་། །རོ་ནི་མིག་གིས་མི་མཐོང་ལྟར། །ཞེས་ཡོད་དེ་གནོད་པ་དང་སྡུག་བསྔལ་ལ་སོགས་པའི་ཉམ་ང་ཆེ་ཐང་བྱུང་བར་གྱུར་ཀྱང་གཉེན་པོ་དགེ་བའི་ཕྱོགས་ཁོ་ན་ལ་འཇུག་པར་བྱའི་ཉོན་མོངས་པའི་ཕྱོགས་ལ་བློ་མི་༌་འཇུག་པའི་ཚུལ་གྱིས་དེའི་དབང་དུ་གཏན་ནས་མི་འགྱུར་བར་བྱ་སྟེ་དཔེར་ན་ཐ་མལ་པའི་མིག་དབང་ནི་རང་ཡུལ་གཟུགས་ཀྱི་སྐྱེ་མཆེད་ཁོ་ན་ལ་འཇུག་གི་མངར་བ་སོགས་ཀྱི་རོ་ལ་གཏན་ནས་མི་འཇུག་ཅིང་དེ་ནི་མིག་གིས་ནམ་ཡང་མི་མཐོང་བ་ལྟར་བྱའོ་ཞེས་པའོ། །
\b
\v 487 བདག་ནི་བསྲེགས་ཏེ་སོགས་གཉེན་པོ་བརྟན་པའི་ཚད་སྟོན་པའི་ཚིགས་བཅད་འདི་རྒྱ་དཔེ་ལ་མེད་ཅིང་འགྲེལ་པས་ཀྱང་མ་བཀྲལ་བར་གསུངས་ལ་དོན་ནི་སྔར་བཤད་ལྟར་དང༌། དེ་བཞིན་གནས་སྐབས་སོགས་ཀྱི་ཚིག་རྐང་གཉིས་ཀྱང་རྒྱ་དཔེ་དང་འགྲེལ་པ་ན་མེད་པར་གསུངས་པས་དེ་ལྟར་བྱས་ན་འཆད་བདེ་ལ། དོན་ནི་དེ་བཞིན་དུ་གནས་སྐབས་ཐམས་ཅད་དུ་གཉེན་པོའི་སྟོབས་བསྐྱེད་ནས་སྤང་བྱ་ཉོན་མོངས་འཇོམས་པའི་བྱ་བ་བྱེད་པ་ལྟ་བུའི་རིགས་པ་ལས་ནི་གཞན་ནམ་ཡང་མི་སྤྱོད་དོ་ཞེས་པ་ཡིན་ལ། ཚིག་རྐང་གཉིས་པོ་འདི་བརྟན་པའི་དཔུང་གི་མཇུག་ཏུ་ཡར་སྦྱར་ནས་འགའ་ཞིག་འཆད་ལ་ཡང་དགའ་བའི་དཔུང་ལ་མར་སྦྱར་ནས་འཆད་པའང་སྣང་ངོ༌། །
\b
\qc ཡང་འགྲེལ་ཆེན་སོགས་སུ་བདག་ཉིད་གཅིག་པུས་བྱའོ། །ཞེས་སོགས་ལས་ཀྱི་ང་རྒྱལ་དང་། ཤི་བའི་སྦྲུལ་དང་སོགས་ཉོན་མོངས་པའི་ང་རྒྱལ་དང༌། ཉོན་མོངས་ཕྱོགས་ཀྱི་སོགས་ནུས་པའི་ང་རྒྱལ་དུ་བྱས་ནས་འཆད་པར་མཛད་ལ། ཡང་བདག་ཉིད་གཅིག་པུས་སོགས་ལས་ཀྱི་ང་རྒྱལ་དང༌། ཉོན་མོངས་དབང་མེད་སོགས་ནུས་པའི་ང་རྒྱལ་དང༌། བདག་གིས་ཀུན་ལས་རྒྱལ་བྱ་སོགས་དང་ཤི་བའི་སྦྲུལ་སོགས་ཉོན་མོངས་པའི་ང་རྒྱལ་དང་སྦྱར་ནས་བཤད་པ་དང༌། ཡང་ལས་ཀྱི་ང་རྒྱལ་དེ་ལྟར་དང༌། ཤི་བའི་༠སྦྲུལ་སོགས་ནུས་པའི་ང་རྒྱལ་དང༌། གང་ཞིག་ང་རྒྱལ་དགྲ་ལས་རྒྱལ་སོགས་ཀྱིས་ཉོན་མོངས་འཇོམས་པའི་ང་རྒྱལ་བསྟན་པར་འཆད་པའང་ཡོད་ལ་ཚིག་འགྲེལ་གྱི་སྐབས་སུ་ཡང་རང་རང་གིས་འཇོག་ཚུལ་དེ་དང་དེར་བསྟུན་ནས་སོ་སོར་འཆད་པར་མཛད་དོ། །
\b
\qc དེ་ལྟ་བུའི་བརྟན་པའི་སྟོབས་ཀྱི་དོན་བསྡུ་ན་འདི་ལྟར་ཡིན་ཏེ། གང་ལ་བརྩོན་འགྲུས་བརྩམས་པ་དེ་ལས་མི་ལྡོག་པར་མཐར་འབྱིན་པ་ནི་བརྟན་པའི་སྟོབས་ཡིན་ལ་དེ་ཡང་དང་པོ་དམ་བཅས་པ་དེ་མཐར་མ་ཕྱིན་པར་བར་སྐབས་སུ་དོར་བའི་ཉེས་དམིགས་བསམ་ལ་ལེགས་པར་བརྟགས་ནས་གང་བྱ་བར་བརྩམས་ནས་དམ་བཅས་པ་དེ་ཐམས་ཅད་ལ་མཐར་དབྱུང་འདོད་ཀྱི་བས་མ་པ་བརྟན་པོ་བསྐྱེད་དེ། དགེ་བའི་ལས་གང་སྒྲུབ་པ་ན་ཡང་གཞན་སུ་ལའང་གྲོས་ཀྱི་རེ་ལྟོས་མི་འཆའ་བར་བདག་ཉིད་གཅིག་པུས་བྱེད་པར་གོ་བགོ། །
\b
\qc ཉོན་མོངས་སྤོང་བ་དང་གཞན་དོན་སྒྲུབ་པ་སོགས་ལ་འཇུག་པ་ན་སྙིང་སྟོབས་ཆེན་པོ་བསྐྱེད་ནས་དེ་དག་བདག་གིས་བྱ་བར་ནུས་སོ་སྙམ་དུ་གདེང་འཆའ། དེ་ལྟར་གདེང་བཅས་ནས་སྒྲུབ་པའི་ཚེ་ཡང་ཉོན་མོངས་ཀྱི་གནོད་པས་ཚུར་ལ་ནམ་ཡང་མི་ཚུགས་ལ་ཕར་ལ་གཞོམ་ནུས་པའི་བློའི་དཔའ་བསྐྱེད་ནས་བརྟན་པར་བྱ་བ་ཡིན་གྱི་དེ་ལྟར་མ་བྱུང་པོ་བར་དུ་བློ་སྦྱོང་དགོས་པར་གསུངས་སོ། །
\b
\qc བསླབ་བཏུས་ལས། དགེ་རྩ་སྤེལ་བའི་སྐབས་སུ། བརྩོན་དང་བསམ་པ་བརྟན་པར་ཡང་། །དང་པོར་ནན་ཏན་བྱས་ནས་ནི། །སྙིང་རྗེ་མདུན་དུ་བཞག་ནས་སུ། །དགེ་བ་སྤེལ་ལ་ནན་ཏན་བྱ། །ཞེས་བརྩོན་འགྲུས་བརྟན་པ་བསམ་པ་བརྟན་པ་སྙིང་རྗེར་བརྟན་པའམ་སྙིང་རྗེ་སྔོན་དུ་བཏང་བ་གསུམ་བསྟན་པ་ལས། འདིར་བརྩོན་འགྲུས་བརྟན་པའི་དཔུང་ཙམ་ཞིག་བསྟན་པ་ཡིན་ལ། དོན་དེ་ཉིད་བསླབ་བཏུས་སུ་འཆད་པ་ན། འཕགས་པ་ནོར་བཟང་ལུས་སེམས་ཀྱི་སྟོབས་བརྟན་པོ་བསྐྱེད་ནས་རྗེ་བཙུན་བྱམས་པའི་དྲུང་དུ་སོང་བའི་ཚུལ་དང༌།བློ་གྲོས་མི་ཟད་པའི་མདོ་སྔར་དྲངས་པ་ལྟར་བྱང་ཆུབ་སེམས་དཔའ་ནི་གཅིག་པུ་གཉིས་སུ་མེད་ཅིང་གྲོགས་མེད་པར་བླ་མེད་རྫོགས་བྱང་དུ་གོ་ཆ་གྱོན་ནས་བརྩོན་འགྲུས་ཀྱི་སྟོབས་ཀྱིས་བདུད་བཏུལ་ནས་འཚང་རྒྱ་བར་འགྱུར་བའི་ཚུལ་དང༌། གོང་དུ་བཤད་པ་ལྟར་རྡོ་རྗེ་རྒྱལ་མཚན་གྱི་མདོ་ལས་ལྷའི་བུ་ཉི་མ་འཆར་བ་དཔེར་བྱས་ནས་བྱང་ཆུབ་སེམས་དཔའི་སེམས་ཅན་གྱི་དོན་བྱེད་ཚུལ་གསུངས་པ་སོགས་རྒྱས་པར་བསྟན་ཏོ།།
\b
\v 488 གསུམ་པ་དགའ་བའི་དཔུང་ནི། རྩེད་མོའི་བདེ་འབྲས་སོགས་ཏེ། དེ་ལ། རྒྱུ་འབྲས་གཉི་ག་བདེ་བའི་ལས་ལ་དགའ་བར་བྱ་བ་ནི། གོང་དུ་བཤད་པ་ལྟར་མོས་པའམ་འདུན་པ་དྲག་པོའི་སྟོབས་ཀྱིས་བརྩོན་འགྲུས་མ་སྐྱེས་པ་བསྐྱེད་ཅིང་སྐྱེས་ཟིན་མི་ལྡོག་པའི་རྒྱུ་རང་རྒྱལ་གྱི་སྟོབས་སམ་བརྟན་པའི་སྟོབས་བསྐྱེད་དེ་དེ་ནས་གཞན་དོན་བྱ་བའི་ལས་དངོས་ལ་འཇུག་པའི་ཚེ་དཔེར་ན་རྩེད་མོ་ལ་དགའ་བའི་༌བྱིས་པ་འགའ་ཞིག་རྒྱུན་པོ་འགྱེད་པ་ལ་སོགས་པ་རྩེད་མོ་རྩེ་བའི་གནས་སྐབས་ཀྱི་བདེ་བའི་འབྲས་བུ་ཙམ་ལ་དགའ་ཞིང་དེ་བྱ་འདོད་པ་ཡང་དེ་ལྟ་བུའི་དམན་པའི་ལས་དེའི་འཕྲོ་གཅོད་པར་མི་འདོད་ཅིང་དེས་མི་ངོམས་པར་སྤྲོ་བས་འཇུག་པ་ལྟར་བྱང་ཆུབ་སེམས་དཔའ་འདི་ཡི་གཞན་དོན་དུ་བྱ་བར་འོས་པའི་དགེ་བའི་ལས་སྐབས་སུ་བབ་པ་ཀློག་པ་ཐོས་བསམ་དང་བྱང་ཆུབ་ཀྱི་སེམས་སྒོམ་པ་སོགས་སྤོང་བ་བསམ་གཏན་གྱི་༌་ལས་བཟང་པོ་གང་ཡིན་པ་དེ་དང་དེ་ལ་དང་པོར་འཇུག་པའི་ཚེ་ཡང་ལས་དེ་དག་རྣམས་ལ་ནི་ཞེན་པར་བྱ་སྟེ་ཞེས་མངོན་པར་དགའ་ཞིང་སྤྲོ་བའི་སྒོ་ནས་འཇུག་པ་དང་། ཞུགས་ནས་ཀྱང་གཞན་ཕན་སྒྲུབ་པའི་རྒྱལ་སྲས་ཀྱི་སྤྱོད་པའི་ལས་དེའི་འཕྲོ་གཅོད་པར་མི་འདོད་ཅིང་ལས་དེས་ནམ་ཡང་མི་ངོམས་པར་དེ་འབའ་ཞིག་བྱེད་པ་ལ་དགའ་བར་གྱུར་ནས་ཡང་ནས་ཡང་དུ་རྒྱུན་མི་འཆོད་པར་དེ་ཉིད་བྱ་བར་འདོན་པས་དེ་ལ་འཇུག་པར་བྱེད་པ་ནི་དགའ་བའི་སྟོབས་ཡིན་པས་དེ་བསྐྱེད་པར་བྱའོ། །
\b
\v 489 དེ་ཡང་འབྲས་བུ་བདེ་བས་མི་ངོམས་པ་བཞིན་དུ་དེའི་རྒྱུར་གྱུར་པའི་ལསཀྱིས་ཀྱང་མི་ངོམས་པར་བྱ་དགོས་ཏེ། འཇིག་རྟེན་པའི་སྐྱེ་བོ་ཕལ་པ་རྣམས་ཀྱིས་རང་གི་ལུས་སེམས་ལ་འབྲས་བུ་བདེ་བ་འབྱུང་བའི་དོན་དུ་རྒྱུ་ཚོང་དང་།ཞིང་ལས་ལ་སོགས་པ་སྡིག་སྡུག་དང་འབྲེལ་བའི་ལས་བྱས་ཀྱང་འབྲས་བུ་བདེ་བ་འཐོབ་པའི་རྒྱུར་འགྱུར་༌རམ་མི་འགྱུར་གཏོལ་མེད་པ་སྟེ་བདེ་བ་ཐོབ་པའི་ངེས་པ་མེད་ཅིང་ཐེ་ཚོམ་ཟ་བ་ཉིད་ཀྱི་ལས་ལ་ཡང་འབད་ནས་འཇུག་པར་བྱེད་ན་བྱང་ཆུབ་སེམས་དཔའ་གང་གི་ལས་སུ་བྱ་བ་ད་ལྟ་གཞན་ཕན་གྱི་བྱ་བ་བྱེད་པའི་ལས་ཉིད་ཀྱང་ཁ་ན་མ་ཐོ་བ་དང་མ་འབྲེལ་བས་དགེ་ཞིང་ལེགས་ལ་དེ་བྱས་པས་བྱང་སེམས་རང་གི་ཡིད་ལའང་དགྱེས་པ་སྐྱེད་པས་བདེ་ཞིང་དེ་ལས་བྱུང་བའི་གནས་སྐབས་དང་མཐར་ཐུག་གི་འབྲས་བུ་ཡང་བདེ་བ་འབྱུང་བར་འགྱུར་བ་ནི་ངེས་པ་ཅན་ཡིན་པས་དེ་ལ་དགའ་སྤྲོ་བས་འབད་ནས་མི་ངོམས་པའི་ཚུལ་གྱིས་འཇུག་དགོས་པ་སྨོས་སུ་མེད་པ་ཡིན་པ་ལ། དེ་ལྟ་བུའི་ལས་ལ་འཇུག་པར་མི་བྱེད་ཅིང་ཡལ་བར་འདོར་བར་བྱེད་པ་རྣམས་ལ་ནི་ཇི་ལྟར་བདེ་བ་འཐོབ་པར་འགྱུར་ཏེ། བདེ་བ་མཐའ་ཡས་པ་འཐོབ་བྱེད་ཀྱི་རྒྱུ་སྤངས་པའི་ཕྱིར་ཐོབ་པར་མི་འགྱུར་རོ། །
\b
\qc དེ་བས་ན་བྱིས་པ་རྩེད་མོའི་ལས་ལ་དགའ་ཞིང་ངོམས་པ་མེད་པར་འཇུག་པ་ལྟར་གནས་སྐབས་དང་མཐར་ཐུག་ཀུན་ཏུ་བདེ་བ་རྒྱ་ཆེན་པོ་འཐོབ་པར་འདོད་པས་རྒྱལ་སྲས་སྤྱོད་པའི་ལས་དེ་ལ་ངོམས་པ་མེད་པར་དགའ་བའི་སྒོ་ནས་འཇུག་པར་བྱ་རིགས་སོ། །ལས་དེས་ངོམས་པར་མི་རིགས་པའི་རྒྱུ་མཚན་གཞན་ནི། ལས་དེ་ལ་དགའ་བས་འཇུག་ཀྱང་ཅུང་ཟད་ཀྱིས་ཆོས་གོ་ཞེ་ན།
\b
\v 490 རྒྱུ་མཚན་འདིས་ཀྱང་ངོམས་པར་བྱ་མི་རིགས་ཏེ། ཤིན་ཏུ་རྣོ་བའི་སྤུ་གྲིའི་སོ་ལརྩེར་ཆགས་པའི་སྦྲང་རྩིའི་རོ་ལ་ལྕེས་བལྡག་པ་ན་མངར་བའི་རོ་ཅུང་ཟད་ཙམ་མྱོང་རྒྱུ་ཡོད་ཀྱང་ལྕེ་གཤག་པའི་སྡུག་བསྔལ་སྟེར་བར་བྱེད་པ་ལྟ་བུའི་འཕྲལ་བདེ་ཅུང་ཟད་ཙམ་མྱོང་རྒྱུ་ཡོད་ཀྱང་འདི་ཕྱི་ཀུན་ཏུ་སྡུག་བསྔལ་ཚབས་ཆེན་སྟེར་བས་ན་ཁེ་ཆུང་ལ་ཉེན་ཤིན་ཏུ་ཆེ་བའི་འདོད་པའི་ཡོན་ཏན་གཟུགས་སྒྲ་ལ་སོགས་པ་ཡིད་དུ་འོང་བ་དག་ལ་འཁོར་བའི་གནས་རིས་འདིར་ཇི་ཙམ་སྤྱད་ཀྱང་དེ་རྣམས་ཀྱིས་ད་དུང་ཡང་མི་ངོམས་པར་སྤྱོད་པར་བྱེད་ན་ཁ་ན་མ་ཐོ་བ་མེད་ཅིང་གནས་སྐབས་རྣམ་སྨིན་གྱི་འབྲས་བུ་མངོན་མཐོ་ལྷ་མིའི་བདེ་བ་ཁྱད་པར་ཅན་སྟེར་བར་བྱེད་ལ་མཐར་ཐུག་སྲིད་པའི་སྡུག་བསྔལ་རྒྱུ་དང་བཅས་པ་ཉེ་བར་ཞི་བ་ཡི་ངེས་པར་ལེགས་པ་མྱ་ངན་ལས་འདས་པ་ཐོབ་བྱེད་ཀྱི་རྒྱུར་གྱུར་པའི་བསོད་ནམས་དགེ་བའི་ཚོགས་བདུད་རྩི་ལྟ་བུ་རྣམས་ཀྱིས་ལྟ་ཅི་སྟེ་ངོམས་པར་རིགས་སྙམ་དུ་བསམ་ལ་ནམ་ཡང་ངོམས་མི་ཤེས་པའི་བསམ་པ་བསྐྱེད་པར་བྱའོ།།
\b
\v 491 ལས་དེ་རྫོགས་པར་བྱ་ཕྱིར་དགའ་བས་འཇུག་པར་གདམས་པ་ནི། རྣམ་སྨིན་བདེ་ལ་ཞི་བའི་ལས་དེ་ལ་འཇུག་རིགས་པ་དེ་ལྟས་ཏེ་དེའི་ཕྱིར་གཞན་དོན་དུ་དགེ་བའི་ལས་གང་བརྩམས་པ་དེ་ཚར་ཕྱིན་པར་བྱ་བའམ་མཐར་ཕྱིན་པར་བྱ་བའི་ཕྱིར་དུ། དཔེར་ན་སོས་ཀ་ཉི་མ་ཕྱེད་ལ་བབས་པའི་དུས་སུ་ཆུ་མ་རྙེད་ཅིང་ཉི་ཚན་གྱིས་ལྷག་པར་གདུངས་ཤིང་སྐོམ་པར་གྱུར་པ་ཡི་གླང་བོ་ཆེན་པོ་དག་རེག་བྱ་བསིལ་ཞིང་སྐོམ་པ་སེལ་བར་བྱེད་པའི་ཆུས་ཡོངས་སུ་གང་ཞིང་མེ་ཏོག་པད་མས་བརྒྱན་པའི་མཚོ་ཡིད་དུ་འོང་བ་དང་འཕྲད་ནས་འཕྲད་མ་ཐག་ཏུ་ཚམ་ཚོམ་མེད་པར་དགའ་ཞིང་སྤྲོ་བས་མཚོ་ནང་དེར་འཇུག་པ་ལྟར་བྱང་སེམས་རྣམས་གཞན་ཕན་སྒྲུབ་པའི་ལས་དེ་ལ་ཡང་དགའ་ཞིང་མངོན་པར་སྤྲོ་བས་འཇུག་ཅིང་ཞུགས་ནས་ཀྱང་ལས་དེ་ཡོངས་སུ་རྫོགས་པར་བྱའོ། །

\qc ཡང་ན་ཚིགས་བཅད་དང་པོས་རྒྱལ་སྲས་སྤྱོད་པའི་ལས་དེ་ལ་དགའ་ཞིང་མི་ངོམས་པས་འཇུག་དགོས་པར་མདོར་བསྟན་ནས། ཚིགས་བཅད་གཉིས་པས་དགའ་བས་འཇུག་རིགས་པའི་རྒྱུ་མཚན་དང་གསུམ་པས་མི་ངོམས་པར་འཇུག་རིགས་པའི་རྒྱུ་མཚན་ཏེ་རྒྱུ་མཚན་གཉིས་རྒྱས་པར་བསྟན། བཞི་པ་དགའ་བའི་སྟོབས་ཞེས་པའི་དོན་དང་སྦྱར་ཏེ་དེ་ལ་འཇུག་པར་གདམས་པས་དོན་བསྡུ་བསྟན་པའི་དབང་དུ་བྱས་ནས་བཤད་ཀྱང་ལེགས་སོ།།
\b
\v 492 བཞི་བ་དོར་བའི་དཔུང་ནི། སྟོབས་ཉམས་པ་དང་སོགས་ཏེ། བསམ་གཏན་བསྒོམས་པ་ལྟ་བུས་སྐྱོ་བར་འགྱུར་བའམ་གཞན་དོན་དུ་དགེ་བའི་ལས་ལ་ཧ་ཅང་བརྩོན་འགྲུས་བརྩམས་ཆེས་པས་ལུས་སེམས་དུབ་པར་གྱུར་ནས་སྟོབས་ཉམས་པ་དང་རྗེས་སུ་འབྲེལ་ནས་ལས་དེ་སྒྲུབ་པའི་ནུས་པ་ཉམས་ཤིང་ཞན་པར་གྱུར་ན་ངལ་བསོས་ཏེ་ལུས་སེམས་ཀྱི་ནུས་པ་བརྟས་པར་བྱས་ཏེ་སླར་ཡང་ཏིང་འཛིན་སྒོམ་པ་༌་དང་གཞན་དོན་སྒྲུབ་པ་སོགས་ཀྱི་ལས་དེ་རྫོགས་པར་བསྒྲུབ་པར་བྱ་བའི་དོན་དུ་རེ་ཤིག་ངལ་གསོ་ཞིང་༌འདོར་བར་བྱ་དགོས་ཏེ་དེ་ལྟར་མ་བྱས་ན་ཤིན་ཏུ་སྐྱོ་ཞིང་སུན་པས་ཕྱིས་བརྩོན་པའི་བར་ཆད་དུ་འགྱུར་བའི་ཕྱིར་རོ། །དེ་ནས་ངལ་སོས་མ་ཐག་ཡང་བརྩོན་འགྲུས་བརྩམས་པར་བྱ་སྟེ་དེ་ནི་མི་ནུས་པ་རེ་ཤིག་དོར་བའི། འདི་བརྩམས་ནས་ལྡོག་པར་མི་བྱ་ཞེས་གོང་དུ་བཤད་པའི་དམིགས་བསལ་ལོ། །
\b
\qc ཡང་སྔར་གང་བརྩམས་པའི་དགེ་བའི་ལས་དེ་ལེགས་པར་ཟིན་ནས་མཐར་ཐོན་པར་གྱུར་ན་དེ་ཙམ་གྱིས་ཆོག་ཤེས་བྱས་ནས་མི་སྡོད་པར་དེ་བས་ལྷག་པའི་དགེ་བའི་ལས་ཕྱི་མ་དང༌།་དེ་ཟིན་ནས་ཡང་དེ་བས་ཀྱང་བཟང་ཞིང་མཆོག་ཏུ་གྱུར་པའི་དགེ་བའི་ལས་ཕྱི་མ་བྱ་བ་སོགས་གོང་ནས་གོང་དུ་ཁྱད་པར་དུ་འཕགས་པ་གཞན་དང་གཞན་ལ་འཇུག་པར་འདོད་པས་སྔ་མ་སྔ་མ་བྱས་ཟིན་པ་དེ་དང་དེ་དག་སྤང་ཞིང་འདོར་བར་བྱ་དགོས་ཏེ་དེ་མ་དོར་ན་ཁྱད་པར་ཅན་གོང་མ་གོང་མ་སྒྲུབ་པའི་གེགས་སུ་འགྱུར་བའི་ཕྱིར་རོ། །དེ་ནི་བྱས་ཟིན་པ་གཏན་དུ་དོར་བའི་ཚུལ་ལོ། །
\b
\qc དེ་ལྟར་བརྩོན་འགྲུས་གོང་འཕེལ་དུ་གཏོང་བ་གལ་ཆེ་སྟེ་དེ་ལྟ་མིན་པར་ཡོན་ཏན་སྔ་མ་རེས་ཆོག་ཤེས་བྱས་ནས་བསྡད་ན་ཡོན་ཏན་གོང་མ་མང་པོ་འཐོབ་པ་ལ་གེགས་ཆེན་པོར་འགྱུར་བར་གསུངས་པའི་ཕྱིར་རོ། །འདི་ནི་བརྩོན་འགྲུས་རྩོམ་ལུགས་བསྟན་པ་སྟེ་ཧ་ཅང་རྩོལ་བ་དྲགས་པ་དང་ཧ་ཅང་ལྷོད་པའི་སྐྱོན་གཉིས་ཀ་སྤངས་ཏེ་ཆུ་བོའི་རྒྱུན་ལྟར་བརྩོན་པ་རྒྱུན་མི་འཆད་དུ་བསྟེན་དགོས་ཞེས་པའོ། །དཔའ་བོས། ཁྱོད་ལ་ཐང་ལྷོད་འགའ་མ་བྱུང༌། །དེ་སླད་ཁྱོད་ཀྱི་ཁྱད་པར་རྣམས། །ཐོག་དྲུང་རིམ་པ་དབྱེར་མ་མཆིས། །ཞེས་པ་ལྟར་ཡིན་པར་གསུངས་སོ།། །།
\b
\v 493 གཉིས་པ་སྟོབས་གཉིས་བསྐྱེད་ཚུལ་ལ་གཉིས། ལྷུར་ལེན་གྱི་སྟོབས། དབང་བསྒྱུར་གྱི་སྟོབས་སོ། །དང་པོ་ནི། འཐབ་རྙིང་དག་དང་སོགས་ཏེ། དེ་ལ། བག་ཡོད་ལྷུར་བླང་བ་ནི། དཔེར་ན་འཐབ་མོ་བྱེད་པའི་ལས་དེ་ལ་སྔ་ནས་གོམས་ཤིང་འདྲིས་པས་རྙིང་པར་གྱུར་པ་མཚོན་ཆའི་ལས་དང་དགྲ་ཐབས་ལ་མཁས་པའི་སྐྱེ་བོ་དག་ཕ་རོལ་གྱི་དགྲ་དང་ལྷན་ཅིག་ཏུ་གཡུལ་ངོར་རལ་ཁ་ལྷགས་པའམ་རལ་ཁ་འགྱེད་པ་སྟེ་ཕན་ཚུན་རལ་གྲི་བརྡེག་རེས་བྱེད་པའི་ཚེ་ཕ་རོལ་འཇོམས་པ་གཅིག་པུའི་རྩིས་མི་བྱེད་ཀྱི་རང་ལ་ཚུར་མཚོན་གྱིས་གནོད་པ་འབབ་པ་ལས་གཟུར་བ་དང་ཕར་དགྲ་བོ་ལ་མཚོན་ཆས་བསྣུན་ནས་འཇོམས་པའི་ལས་གཉིས་ཀ་སྒྲུབ་པ་ལ་མཁས་པ་བཞིན་དུ། 
\b
\qc ལམ་ཉམས་སུ་ལེན་པ་པོ་ཡང་ཉོན་མོངས་པའི་དགྲ་དང་འཐབ་པའི་ཚེ་ཉོན་མོངས་པས་ཚུར་སེམས་ལ་རྨ་འབྱིན་པར་བྱེད་པའི་མཚོན་ཆ་འདེབས་༌པ་ལས་ཟོན་བྱེད་ཅིང་གཟུར་བར་བྱ་ཞིང་ཕར་ཉོན་མོངས་པའི་དགྲ་རྣམས་ལ་གཉེན་པོའི་མཚོན་ཆ་རྣོན་པོ་བཏབ་ནས་འཇེབས་བར་བཏེགས་པའམ་གཞོམ་པར་གཏེག་བ་སྟེ་རྩ་བ་ནས་བཅོམ་སྟེ་ཕྱེ་མ་ཞིབ་མོར་བྱས་པ་ལྟར་དུ་བརླག་པ་ལ་མཁས་པར་བྱས་ནས་སླར་གླགས་མི་རྙེད་ཅིང་གནོད་མི་ནུས་པར་བྱའོ། །
\b
\qc དེ་ལྟར་སྒོ་ཐམས་ཅད་ནས་ཉོན་མོངས་པའི་གཉེན་པོ་བསྟེན་པ་ལ་མཁས་པར་མ་བྱས་ན་ཉོན་མོངས་པའི་ཕྱོགས་གཅིག་གི་འཇུག་པ་གཉེན་པོས་བཀག་ཀྱང་ཉོན་མོངས་པའི་ཕྱོགས་གཞན་ཞིག་གི་བྱེད་པས་སེམས་མ་ཉེས་པ་སྐྱེད་པའམ་དགེ་བའི་ཕྱོགས་འཇོམས་པར་བྱེད་པ་འོང་ལ་དེ་ལྟར་དེ་གཉིས་ཀ་མཉམ་པོར་སོང་ན་ཉམས་ལེན་ལ་སྐྱེད་འོང་བའི་དུས་ཤིན་ཏུ་དཀའ་བར་གསུངས་སོ།།
\b
\v 494 དྲན་ཤེས་ལྷུར་བླང་བ་ནི། ཕ་རོལ་གྱི་དགྲ་དང་ལྷན་ཅིག་ཏུ་གཡུལ་སྤྲད་ནས་འཐབ་པའི་ཚེ་གཡུལ་ངོ་དེ་ཉིད་དུ་བརྒྱུ་ལ་རང་གི་ལག་ནས་རལ་གྲི་ས་ལ་ལྷུང་བའམ་ཤོར་བར་གྱུར་ན་དགྲས་གསོད་ཀྱིས་དོགས་ནས་འཇིགས་པས་ལོང་ཡོད་མི་བྱ་བར་དེ་མ་ཐག་མྱུར་དུ་རལ་གྲི་ལེན་པ་ལྟར། དེ་བཞིན་དུ་ཉོན་མོངས་པའི་དགྲ་དང་གཡུལ་འགྱེད་པའི་ཚེ་གཉེན་པོ་དགེ་བའི་དམིགས་རྣམ་མ་བརྗེད་པའི་དྲན་པའི་མཚོན་ཆ་ཤོར་ནས་སེམས་ཡེངས་པར་གྱུར་པ་ན་ཉོན་མོངས་པའི་ཉེས་པས་སེམས་རྒྱུད་ལ་གོས་པའི་དབང་གིས་དམྱལ་བའི་གནས་སུ་སྐྱེས་ནས་སྡུག་བསྔལ་མི་བཟད་པའི་འཇིགས་པ་ཆེན་པོ་འབྱུང་ངེས་སོ་སྙམ་དུ་དྲན་པར་བྱས་ནས་སམ་ཤེས་བཞིན་གྱིས་དེ་མ་ཐག་རིག་པར་བྱས་ནས་དྲན་པའི་མཚོན་ཆ་མྱུར་དུ་བླང་བ་སྟེ་གཉེན་པོར་དྲན་ཤེས་བསྟེན་པར་བྱ་དགོས་སོ། །དེ་ལྟར་དྲན་ཤེས་བསྟེན་པ་འདི་ཤིན་ཏུ་གལ་ཆེ་སྟེ་སྔར་བཤད་ཟིན་པ་ལྟར་རོ། །
\b
\qc ཡུལ་གང་ལ་དྲན་པ་བསྟེན་པ་ཡིན་ན་འདི་ལྟར་ཤིང་གཤག་པ་ཁྱེའུས་འཛིན་པ་ལྟར་སོ་སོར་རྟོག་པའི་ཤེས་རབ་ཀྱིས་འཇུག་ལྡོག་གི་གནས་སྤྱི་དང་ཁྱད་པར་རང་གིས་ཁས་བླངས་པའི་བསླབ་སྡོམ་རྣམས་ཀྱི་སྤང་བླང་དག་མ་འདྲེས་པར་ལེགས་པར་ཕྱེ་བ་ཞིག་དྲན་པས་འཛིན་པ་ཡིན་ལ། དེ་ལྟ་བུའི་སྤང་བླང་གི་གནས་ལ་རྒྱུན་པར་དྲན་ཤེས་བརྟེན་ནས་ཉམས་སུ་བླངས་ན་ཉམས་ལེན་རིམ་གྱིས་རྫོགས་པར་འགྱུར་གྱི་སེམས་དམིགས་རྟེན་གང་རུང་རེ་ལ་འདོགས་པ་གཅིག་པུ་ལ་དྲན་ཤེས་བསྟེན་པ་ཙམ་ཞིག་གཙོ་བོར་བྱས་པའི་ནི་གར་ཡང་མི་ཕྱིན་པར་གསུངས་སོ། །
\b
\qc དེ་ཡང་གཡུལ་ངོར་རལ་ཁ་འགྱེད་པའི་ཚེ་དང་པོ་ནས་ལག་གི་རལ་གྲི་མ་ཤོར་བ་ལ་འབད་པ་དང་གལ་ཏེ་ཤོར་ན་ཡང་མྱུར་དུ་ལེན་པར་བྱེད་པ་ནི་དགྲས་བསད་ཀྱིས་དོགས་པའི་འཇིགས་པ་ཚིག་ཙམ་མིན་པ་ཞིག་ཡོད་པ་ལ་ཐུག་པ་ལྟར་ལམ་ཉམས་སུ་ལེན་པ་པོས་ཀྱང་དང་པོ་ནས་སྤང་བླང་གི་གནས་གང་ཡིན་པ་དེ་མ་བརྗེད་པའི་དྲན་པའི་མཚོན་ཆ་མ་ཤོར་བ་ལ་འབད་པ་དང་གལ་ཏེ་ཤོར་ན་ཡང་དེ་མ་ཐག་མྱུར་དུ་དྲན་པ་བསྟེན་པ་ནི་དྲན་པ་ཉམས་ན་ཉོན་མོངས་སྐྱེས་ནས་དེའི་དབང་གིས་བང་ཉེས་ལྟུང་གིས་སེམས་རྒྱུད་ལ་གོས་པའི་སྟོབས་ཀྱིས་འབྲས་བུ་དམྱལ་བར་ལྟུང་བའི་འཇིགས་པ་ཆེན་པོ་༌་འབྱུང་བའི་ཚུལ་ཚིག་ཙམ་མ་ཡིན་པ་ཞིག་རང་རྒྱུད་ལ་ཡོད་པ་ལ་ཐུག་པ་ཡིན་པར་གསུངས་ཏེ་དེ་ལྟར་ཤེས་པ་གལ་ཆེའོ།།
\b
\v 495 དྲན་ཤེས་བསྟེན་ཏེ་ཉེས་པའི་སྐབས་མི་དབྱེ་བ་ནི། །ཉོན་མོངས་ཕྲ་མོ་རེ་སྐྱེས་པས་དེ་ཙམ་གནོད་མི་ནུས་པས་དེ་ལྟར་འབད་མི་དགོས་སོ་སྙམ་ན། དགོས་ཏེ། ཇི་ལྟར་ཏེ་དཔེར་ན་དུག་ཅན་གྱི་མདའ་ལུས་ལ་ཟུག་ནས་རྨ་ཅུང་ཟད་ཅིག་བཏོད་ན་དུག་རྡུལ་ཕྲན་ཙམ་ལས་མེད་ཀྱང་རྩ་སྦུབས་ཀྱི་ཁྲག་ལ་བརྟེན་བཅས་ནས་དེ་མ་ཐག་པར་དུག་གིས་ནི་ལུས་ཐམས་ཅད་ལ་ཁྱབ་ཅིང་རྒྱས་པར་འགྱུར་བས་ན་དུས་ལ་མི་སྡོད་པར་དེ་མ་ཐག་རྨ་དེ་བཅད་ནས་འདོར་དགོས་པ་དེ་བཞིན་དུ། གཉེན་པོ་དྲན་ཤེས་ཉམས་པ་སོགས་ཀྱི་དབང་ལས་ཉོན་མོངས་པས་གླགས་ནི་རྙེད་པར་གྱུར་ན་ཁོང་ཁྲོ་སོགས་ཀྱི་ཉོན་མོངས་པས་ཀུན་ནས་བསླངས་པའི་ཉེས་པ་ཕྲ་མོ་ཞིག་གིས་སེམས་ལ་རྨ་ཅུང་ཟད་ཙམ་ལས་མ་བཏོད་ཀྱང་དེ་མ་ཐག་གཉེན་པོ་བསྟེན་ནས་རྒྱུན་མ་བཅད་ན་དེ་ལ་བརྟེན་ནས་རིང་པོར་མི་ཐོགས་པར་ཉོན་མོངས་པ་དེ་དང་དེས་བསྐྱེད་པའི་ཉེས་པར་སྤྱོད་པས་སེམས་རྒྱུད་ལ་ཁྱབ་པར་འགྱུར་བས་ན་ཉོན་མོངས་པའི་གཡུལ་ལས་རྒྱལ་བར་འདོད་པས་དང་པོ་ནས་རང་རྒྱུད་ལ་ཉོན་མོངས་པའི་ཉེས་པ་ཕྲ་མོ་ཙམ་སྐྱེ་བར་ཕྱོགས་པ་ལའང་ཤིན་ཏུ་འཇིགས་པར་བལྟས་ནས་དེའི་རྒྱུན་གཅིག་རྗེས་སུ་གཅིག་འཐུད་དུ་མི་གཞུག་པར་སྐྱེ་ལ་ཁད་ཀྱི་དུས་དེ་མ་ཐག་ནས་གཉེན་པོ་དྲན་ཤེས་ཀྱི་སྟོབས་བསྐྱེད་ནས་བསྒྲིམས་ཏེ་དེའི་རྒྱུན་བཀག་ནས་སླར་དེའི་རྒྱུན་འཐུད་པའི་སྐབས་ཅུང་ཟད་མི་དབྱེ་བར་བཟློག་པར་བྱའོ།།
\b
\v 496 བསྒྲིམས་ནས་དྲན་ཤེས་བསྟེན་ཚུལ་ཇི་ལྟར་ཡིན་ཞེ་ན། རྒྱལ་པོ་གཏུམ་པོའི་བཀས་སྐྱེས་བུ་འགའ་ཞིག་ལ་ཡུངས་མར་ཏེ་མར་ནག་གིས་ཁང་ཆད་དུ་བཀང་བའི་སྣོད་བསྐུར་ནས་ལམ་འདྲེངས་ལ་འགྲོ་བཅུག་སྟེ། མི་གཞན་ཞིག་ལག་ན་རལ་གྲི་རྣོན་པོ་ཐོགས་པས་དེའི་དྲུང་དུ་བསྡད་ནས་ཡུངས་མར་འདི་ལས་ཐིགས་པ་གཅིག་ཙམ་བོ་ན་དེ་མ་ཐག་ཏུ་ངེས་པར་གསོད་དོ་ཞེས་བསྡིགས་ན་དེ་གསོད་པས་འཇིགས་ཤིང་སྐྲག་ནས་ཤིན་ཏུ་འབད་པས་དྲན་ཤེས་བསྒྲིམས་ཏེ་ལམ་དེར་འགྲོ་བར་བྱེད་པ་ལྟར། བྱང་ཆུབ་སེམས་དཔའི་བསླབ་སྡོམ་གྱི་བརྟུལ་ཞུགས་འཛིན་པ་ཅན་གྱིས་ཀྱང་དེ་བཞིན་དུ་བསླབ་སྡོམ་ཉམས་ན་དམྱལ་སོགས་ངན་སོང་གི་སྡུག་བསྔལ་མྱོང་དགོས་ཚུལ་བསམ་པས་འཇིགས་ནས་གཉེན་པོ་དྲན་ཤེས་ཀྱི་སྟོབས་ལྷུར་བླངས་ཏེ་འབད་པ་ཆེན་པོས་བསྒྲིམས་ནས་སྤྱོད་ལམ་ཐམས་ཅད་དུ་ཉེས་སྤྱོད་ཀྱི་དབང་དུ་མི་འགྱུར་བར་བྱ་དགོས་ཞེས་པ་སྟེ་འདི་ནི་ཀ་ཏ་ཡ་ནའི་བྱུང་བའི་མཐའ་འདུལ་བ་ལུང་ནས་བྱུང་བ་ལྟར་ཡིན་པར་གསུངས་ལ། དེ་ནི་འདི་ལྟར་ཡིན་ཏེ། 
\b
\qc ཡུལ་འཕགས་རྒྱལ་དུ་ནད་ཡམས་ཆེན་པོ་བྱུང་བས་ཡུལ་དེའི་རྒྱལ་པོ་གཏུམ་པོ་རབ་སྣང་འཁོར་བཅས་སེམས་ཁོང་དུ་ཆུད་དོ། །དེ་ནས་རྒྱལ་པོས་སྒོ་བ་ལ། ནད་ཞི་བར་བྱེད་པ་སུ་དག་འོང་ན་ང་ལ་སྒྲོན་ཅིག་སྨྲས། དེའི་ཚེ་ཡུལ་དེའི་མི་རྣམས་འཕགས་པ་ཀ་ཏྱཱ་ཡ་ནའི་གདུལ་བྱ་ཡིན་པར་སྟོན་པས་གཟིགས་ནས། ཀ་ཏྱའི་བུ། རྒྱལ་པོ་འཁོར་བཅས་ལ་སོམས་ཤིག་གསུངས། དེ་ནས་ཀ་ཏྱའི་བུ་འཁོར་ལྔ་བརྒྱ་བཅས་ཡུལ་དེར་སོང་ནས་གྲོང་དུ་ཞུགས་མ་ཐག་ནད་ཕྱེད་ཞིའོ། །སྒོ་བས་རྒྱལ་པོ་ལ། སྔོན་མ་བྱུང་བའི་དགེ་སྦྱོང་དག་འོངས་པའི་མོད་ལ་ནད་བྱེད་ཞིའོ་ཞེས་གསོལ། རྒྱལ་པོས་ལེགས་ཀྱི་དེ་ལ་བཀུར་སྟི་གྱིས་ཟེར། བྲམ་ཟེ་རྣམས་ཀྱིས་བདག་ཅག་གིས་ནད་ཞི་བའི་ལས་བྱས་པས་ནད་ཕྱེད་ཞིའོ་ད་མྱུར་དུ་ནད་ཐམས་ཅད་ཞི་བར་བགྱི་ཟེར། དགེ་སློང་དག་གིས་རྒྱལ་པོ་ལ་ནད་མེད་པར་གྱུར་ཅིག་སྨྲས་ནས་སོང་ངོ༌། །
\b
\qc རྒྱལ་པོས་བློན་པོ་རྣམས་ལ་དེ་དག་གི་འདི་སྐད་ཟེར་གྱི་སུས་མཐུ་ཡིན་པ་མི་ཤེས་པས། སོང་ལ་དེ་དག་ལ་གླང་པོ་ཆེའི་བྲིས་མི་གཙང་བའི་ཕྱོགས་སུ་འབྲས་ཆན་ངན་པ་དང་རྩབས་བྱིན་ལ་ཟོས་ནས་ཕྱིར་འོང་བ་ན་ཟས་ཅི་འདྲ་དྲིས་ཟེར། དེ་ལྟར་བྱས་ནས་སྒོ་བས་བྲམ་ཟེ་དག་ལ། ཁྱེད་ཅག་ཅི་འདྲའི་ཟས་ཀྱིས་ཚིམ་པར་བྱས་ཞེས་དྲིས་པ་ན། དེ་དག་ཁྲོས་ནས་རྒྱལ་བོ་ཐ་ཆད་ཆོས་མིན་ལ་གཞོལ་བ་སྟེ་ངེད་ཅག་ལ་མི་གཙང་བའི་གནས་སུ་འབྲས་ཆན་ངན་པ་བྱིན་ཟེར། དགེ་སྦྱོང་རྣམས་ལ་དྲིས་པས། སྦྱིན་པ་པོས་ནི་བྱིན་ལེན་པ་པོས་ནི་ཟོས་ཏེ་འབྱུང་བ་རྣམས་ཚིམ་ཞིང་ཉིན་ཞག་གི་རྒྱགས་བླངས་སོ་ཟེར། 
\b
\qc སྒོ་བས་རྒྱལ་བོ་ལ་དེ་སྐད་ཟེར་བ་གསོལ། ཡང་རྒྱལ་པོས་བློན་པོ་རྣམས་ལ་དེ་དག་ལ་གཙང་མའི་ཕྱོགས་སུ་ཟས་བསོད་པ་བྱིན་ལ་དྲིས་ཟེར། དེ་ལྟར་བྱས་ནས་བྲམ་ཟེ་དག་ལ་དྲིས་པས། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ཞིག་སྟེ་ཟས་བཟང་པོ་བྱིན་པས་ཚིམ་ཟེར། དགེ་སློང་རྣམས་ལ་དྲིས་པས་སྔར་བཞིན་ཟེར། སྒོ་བས་དེ་རྒྱལ་པོ་ལ་གསོལ། 
\b
\qc དེ་ལྟར་ཉིན་མང་པོའི་བར་བརྟགས་པས།མཐར་རྒྱལ་པོས་དགེ་སློང་དག་སྦྱིན་གནས་ལེགས་ཀྱི་བྲམ་ཟེ་རྣམས་མིན་ནོ་སྙམ་སྟེ། ཀ་ཏྱའི་བུ་གན་དུ་སོང་ནས་ཕྱག་བྱས་ཏེ་སང་བདག་གི་ཁྱིམ་དུ་གདུགས་ཚོད་གསོལ་བར་ཅི་གནང་ཞུས། གནང་ནས་སང་གདན་བཤམས་པ་ལ་བཞུགས་པ་དང་གླུ་གར་རོལ་མོ་དུ་མ་བྱས་པས་དགེ་སློང་རྣམས་དབང་པོ་བསྡམས་ཏེ་འཁོད། བྱས་ཟིན་པ་དང་རྒྱལ་བོས་འཕགས་པ་དག་གར་བཟང་ངམ་གླུ་སྙན་ནམ། རྒྱལ་པོ་གང་གིས་མཐོང་བ་དང་ཐོས་པ་ལའོ། །
\b
\qc འཕགས་པ་དབང་པོ་ནང་དུ་བསྡུས་པས་མ་གཟིགས་ན་ཇི་ལྟར་མི་གསན་ཟེར། ཀ་ཏྱའི་བུས། ལྷ་ལ་མི་གསོད་པ་ལ་ཐུག་པ་འགའ་ཡོད་དམ། ཡོད་ཟེར། ལྷ་དེའི་ལག་ཏུ་ཏིལ་མར་གྱིས་བཀང་བའི་སྣོད་སྐུ་རལ་ཕྱི་བཞིན་དུ་གཤེད་མ་རལ་གྲི་ཐོགས་པ་ཐོང་ལ། ཁྱོད་ཀྱིས་་འདི་ཁྱེར་ལ་ལྗོངས་ཐམས་ཅད་བསྐོར་ནས་འདིར་ཁྱེར་ཤོག་ཅིག ཏིལ་མར་ཐིགས་པ་གཅིག་ས་ལ་བོ་ན་ཁྱོད་ཀྱི་མགོ་དྲུངས་ནས་གཅོད་དོ་ཞེས་བསྒོས་ལ་དེའི་གན་དུ་གླུ་གར་རོལ་མོ་བྱེད་དུ་ཆུག་ཅིག་དེས་རྒྱལ་བོ་ཁྱོད་ཡིད་ཆེས་པར་འགྱུར་རོ། །
\b
\qc རྒྱལ་པོས་དེ་ལྟར་བྱས་ནས་མི་དེ་ལ་གར་བཟང་ངམ་གླུ་སྙན་ནམ།ལྷ་གང་གིས་མཐོང་བ་དང་ཐོས་པ་ལའོ། །དབང་པོ་བསྡུས་པས་མ་མཐོང་ན་ཇི་ལྟར་མ་ཐོས། དེ་ན་རེ། འབྲུ་མར་ཐིགས་པ་གཅིག་བོ་ན་གསོད་དོ་སྙམ་ནས་འཇིགས་པས་དེ་ལ་སེམས་གཏད་པས་ཇི་ལྟར་ཐོས་སྨྲས། རྒྱལ་པོ་ཅང་མི་སྨྲའོ། །
\b
\qc ཀ་ཏྱའི་བུས་མི་འདི་ཚེ་གཅིག་གི་སྡུག་བསྔལ་ལ་འཇིགས་ནས་མི་གཡེང་བར་བག་ཡོད་པར་བགྱི་ན། བདག་ཅག་བསླབ་པ་བཟུང་བ་ཚེ་རབས་དུ་མའི་སྡུག་བསྔལ་གྱིས་འཇིགས་ནས་གླུ་གར་སོགས་ལ་བལྟ་བ་དང་མཉན་པའི་གནས་མེད་དོ་སྨྲས། རྒྱལ་པོ་ཡིད་ཆེས་ལྷག་པ་དང་ཀ་ཏྱའི་བུ་འཁོར་བཅས་བསོད་སྙོམས་ཀྱིས་ཚིམ་པར་བྱས་ཆོས་ཉན། འཕགས་པའི་བཀའ་བཞིན་བྱས་ནས་ཡུལ་དེར་ཆོས་དར་བར་གྱུར་ཞེས་བྱུང་སྟེ་རྒྱས་པར་འདུལ་བ་ལུང་ལས་ཤེས་པར་བྱའོ། །བྱུང་བ་འདི་སྐབས་འདིར་དྲན་ཤེས་བསྟེན་ཚུལ་གྱི་ཁུངས་སུ་བྱས་ནས་བཤད་ལ་བསླབ་བཏུས་སུ་བག་ཡོད་བསྟེན་ཚུལ་དང་སྦྱར་ནས་གསུངས་ཤིང་སྤྱོད་འཇུག་གི་འགྲེལ་བ་འགར་ཡང་དེ་བཞིན་དུ་བཤད་པས་གང་ལ་སྦྱར་ཀྱང་མི་འགལ་ལོ།།
\b
\v 497 ཉེས་པ་བྱུང་མ་ཐག་གདོང་བཟློག་བྱ་དགོས་པ་ནི། ཉོན་མོངས་ཕྲ་མོས་ཀྱང་ཉེས་སྤྱོད་ཆེན་པོ་བསྐྱེད་ནས་ངན་འགྲོར་འཕེན། དེ་བས་ན་རང་གི་ཁང་དུ་སྦྲུལ་གདུག་པ་ཅན་དུག་དྲག་པོས་ཁྱབ་པར་བྱེད་པ་གློ་བུར་དུ་འོངས་པར་གྱུར་ན་དུག་གི་འཇིགས་པས་སྐྲག་ནས་ཇི་རིངས་པས་དེ་མྱུར་བ་ཉིད་དུ་སྟན་ལས་ལྡང་ནས་སྤྲུལ་འདོར་བ་ལ་བརྩོན་པ་ལྟར། དེ་བཞིན་དུ་གོང་དུ་བཤད་པ་ལྟར་བསྒྲིམས་ཏེ་གཉེན་པོ་སྟེན་པའི་ཚེ་ཡང་ཉེས་སྤྱོད་སྤྱི་དང་ཁྱད་པར་དབང་ཤེས་ཡུལ་ལ་འཇུག་པ་རང་དབང་མེད་པར་ནང་དུ་སྡུད་པའི་གཉིད་དང་ལུས་སེམས་ལྕི་ཞིང་ལས་སུ་མི་རུང་བའི་རྨུགས་པ་དང་སྙོམ་ལས་སོགས་ལེ་ལོའི་རྒྱུ་བ་འོང་བར་སྣང་ན་དང་དུ་མི་ལེན་པར་འཆི་བ་མི་རྟག་པ་དང་དམྱལ་བའི་འཇིགས་བ་སོགས་དྲན་ནས་དགེ་བའི་བར་ཆད་དེ་དག་མྱུར་དུ་གདོང་ནས་བཟློག་པར་བྱ་བ་ལ་འབད་དགོས་སོ། །
\b
\qc དྲི་མ་མེད་པ་རིན་པོ་ཆེའི་ཕྲིན་ཡིག་ལས། །འདོད་དང་གནོད་སེམས་གཉིས་དང་རྨུགས། །ལེ་ལོ་སྙོམ་ལས་སེམས་བྱུང་ཚེ། །དེ་ཚེ་བདག་ལ་རྔན་བགྲང་ཞིང༌། །བརྟུལ་ཞུགས་སྙིང་པོ་དྲན་བྱས་ཏེ། །མི་རྟག་པ་དང་འཆི་བ་བསམ། །ཞེས་སོ།།
\b
\v 498 ཉེས་པ་བྱུང་བ་ཕྱིར་འཆོས་པ་ལ་འབད་པ་ནི། ཉེས་པ་བཟློག་ཚུལ་ཇི་ལྟར་བྱ་ཞེ་ན། དེ་ལྟར་བབད་ཀྱང་ལས་དང་པོ་བར་གྱུར་པས་དྲན་ཤེས་ཉམས་པ་སོགས་ཀྱི་དབང་ལས་ཉེས་པ་བྱུང་ན་དེ་འཕྲོ་བཅད་དེ་བཟློག་དགོས་པ་ཙམ་དུ་མ་ཟད་ཀྱི་ཉེས་པ་བྱུང་བ་རེ་རེ་ཞིང་དེ་ལ་འགྱོད་ཅིང་ཡིད་མི་དགའ་བས་གདུང་བ་ཆེར་བསྐྱེད་ནས་བདག་སྔར་ཡང་འདི་ལྟར་སོང་བས་ད་ལྟའི་བར་དུ་འཁོར་བར་འཁྱམས་ནས་མི་འདོད་པ་སྣ་ཚོགས་ཐོབ་ཅིང་འདོད་པ་ཅི་ཡང་མ་ཐོབ་ལ། ཁྱད་པར་ད་ལྟའི་སྐབས་སུ་བྱང་ཆུབ་སེམས་དཔའི་སྡོམ་པ་བཟུང་ནས་བསྲུང་བར་ཁས་བླངས་ཀྱང་ད་དུང་དེའི་མི་མཐུན་ཕྱོགས་ཉེས་སྤྱོད་ལ་འཇུག་པར་བྱེད་པ་འདི་ལྟ་བུ་ནི་ཤིན་ཏུ་མི་རིགས་པའི་ཐ་ཆད་པའོ་ཞེས་བདག་ཉིད་ཀྱིས་བདག་ཉིད་ལ་སྨད་ནས་ད་ནི་ཐབས་ཅི་ནས་ཀྱང་བདག་ལ་ཕྱིས་ཉེས་པ་འདི་ལྟ་བུ་དག་ཡེ་མི་འབྱུང་བ་དེ་ལྟར་འབད་པར་བྱའོ་ཞེས་ཡུན་རིང་དུ་བསམ་པའི་སྒོ་ནས་ཕྱིན་ཆད་སྡོམ་པའི་འཕེན་པ་དྲག་པོ་གཏོང་བ་སྟེ་འགྱོད་སེམས་དང་སྡོམ་སེམས་གཉིས་ཀ་ཚང་བའི་སྒོ་ནས་ཉེས་པ་ཕྱིར་འཆོས་པ་ལ་འབད་པར་བྱའོ།།
\b
\v 499 གཉེན་པོ་སྐྱེ་བའི་རྒྱུ་ཁྱད་པར་ཅན་བསྟེན་པ་ནི། དེ་ལྟར་ཉོན་མོངས་པའི་ཉེས་པ་འབྱུང་བའི་སྐབས་མི་དབྱེ་བ་དང་བྱུང་ན་ཕྱིར་འཆོས་པའི་ཆེད་དུ་བག་ཡོད་པའི་སྒོ་ནས་དྲན་ཤེས་ལྷུར་བླངས་ཏེ་གཉེན་པོ་བསྟེན་པ་ལ་འཇུག་པའི་ཐབས་ཇི་ལྟར་བྱས་ན་གནས་སྐབས་འདི་དག་ལ་འབད་མི་དགོས་པར་བརྗེད་མེད་ཀྱི་དྲན་པ་དང་ཤེས་བཞིན་གོམས་པ་ཉིད་དུ་འགྱུར་རོ་ཞེས་ཡང་ཡང་སེམས་པའི་རྒྱུའི་ཀུན་སློང་ངམ་ཀུན་སློང་གི་རྒྱུ་འདི་ཡིས་ནི་མཁན་སློབ་དང་གྲོགས་ཚངས་པ་མཚུངས་པར་སྤྱོད་པ་རྣམས་དང་མང་དུ་ཐོས་པ་སྡེ་སྣོད་གསུམ་རིག་པ་འགྱོད་པ་སེལ་བ་ལ་མཁས་པ་ལྟ་བུའི་དགེ་བའི་བཤེས་གཉེན་དང་དགེ་བའི་གྲོགས་པོར་གྱུར་པའི་སྐྱེས་བུ་དམ་པ་དང་འཕྲད་པར་བྱེད་པའམ། ད་ལྟ་འཕྲལ་དུ་མ་འཕྲད་ཀྱང་དེ་དག་གི་གདམས་པ་དང་རྗེས་སུ་བསྟན་པ་སྔར་རང་གིས་ཐོས་ཤིང་ངེས་པ་རྣམས་ལ་བརྟེན་ནས་མི་རིགས་པའི་ཉེས་སྤྱོད་ཀྱི་གཉེན་པོར་རིགས་ཤིང་འཐད་པའི་དགེ་བའི་ལས་ཁྱད་པར་ཅན་ནི་འདོད་ཅིང་དོན་དུ་གཉེར་བའི་སྒོ་ནས་ཉེས་པ་བྱུང་བ་རྣམས་ཕྱིར་འཆོས་པ་དང་མི་འབྱུང་བའི་ཆེད་དུ་དྲན་ཤེས་སྟོབས་ལྡན་རྒྱུན་ཆགས་སུ་འབྱུང་བའི་རྒྱུ་ཁྱད་པར་ཅན་རྣམས་ལ་བསྟེན་པར་བྱའོ། །
\b
\qc འགྲེལ་ཆེན་དུ། །རིགས་པའི་ལས་ནི་གདམས་པ་དང་རྗེས་སུ་བསྟན་པ་དང་ལྟུང་བ་ལས་ལྡང་བའི་ཚད་དུ་ཆད་ལས་བྱིན་ཨ་ཞིང་ཐོབ་པ་རྣམས་སྒྲུབ་པར་འདོད་པར་བྱའོ་ཞེས་སོ། །འདི་ནི་སྔར་མཁན་པོས་རྗེས་སུ་བསྟན་པ་དང༌།ཞེས་སོགས་དྲན་པ་སྐྱེ་བའི་རྒྱུ་བསྟན་པ་དང་འདྲ་ལ། དེ་ཡང་དགེ་བའི་བཤེས་གཉེན་དང་ཉེ་བ་ན་དེའི་གདམས་ངག་དང་རྗེས་སུ་བསྟན་པ་ཐོས་པ་དང་དེའི་སྤྱོད་པ་མཐོང་བ་ལ་བརྟེན་ནས་ཀྱང་རྟག་ཏུ་དྲན་ཤེས་མི་ཉམས་པར་གནས་པའི་ཕྱིར་ཉོན་མོངས་སྐྱེ་བའི་སྐབས་མི་རྙེད་དོ། །དེའི་ཕྱིར་འདི་ནི་གཉེན་པོ་དྲན་པ་སྟོབས་ལྡན་རྒྱུན་ཆགས་སུ་སྐྱེ་བའི་རྒྱུ་ཁྱད་པར་ཅན་ཡིན་པར་བསྟན་ཏོ། །
\b
\qc འདི་དག་གི་སྐབས་སུ་ལས་འབྲས་ལ་ཉམས་ལེན་གྱི་མཐིལ་དུ་བྱས་ནས་སྐྱོང་བ་གལ་ཆེ་བར་གསུངས་སོ།།མདོར་ན་བྱང་སེམས་ཀྱིས་གང་ལ་འཇུག་ལྡོག་བྱ་བའི་བསླབ་པའི་གནས་ཐམས་ཅད་ལ་ལེགས་པར་བ་དམིགས་ཕྱེད་པའི་ཐོས་པ་མང་དུ་བྱས་ཏེ་ཁོང་དུ་ཆུད་པར་བྱས་ནས་གང་ཤེས་པའི་དོན་རྣམས་ལ་ཚུལ་བཞིན་དུ་ལེགས་པར་སློབ་པ་ལ་སྤྱོད་ལམ་ཀུན་ཏུ་གཉེན་པོ་དྲན་ཤེས་སྟོབས་ལྡན་ལྷུར་ལེན་པའི་ཐབས་དང༌། དྲན་ཤེས་རྒྱུན་ཆགས་སུ་སྐྱེ་བའི་རྒྱུ་རྣམས་ལ་སློབ་པ་ལ་བརྩོན་འགྲུས་རྩོམ་དགོས་པ་ཡིན་པས་གང་ལ་བརྩོན་འགྲུས་རྩོམ་པའི་གནས་མ་ནོར་བར་ངོས་འཛིན་པ་གལ་ཆེའོ།།
\b
\v 500 གཉིས་པ་དབང་བསྒྱུར་བའི་སྟོབས་ནི། ཅི་ནས་ལས་བྱེད་སོགས་ཏེ། དེ་ལ། ལུས་སེམས་ལས་རུང་དུ་བྱ་བའི་ཚུལ་ནི། ཅི་ནས་ཀྱང་དགེ་བའི་ལས་བྱང་སེམས་ཀྱི་སྤྱོད་པ་གང་དང་གང་ལ་འཇུག་ཅིང་རྩོམ་པར་བྱེད་པ་ལ་བྱ་བ་དེ་དང་དེ་ལ་མ་ཞུགས་པའི་སྔོན་རོལ་ནས་དགེ་བའི་ལས་གང་བྱ་བ་དེ་ཐམས་ཅད་ལ་ནི་བརྩོན་འགྲུས་ཀྱི་མཐུའམ་སྟོབས་ཡོད་པར་འགྱུར་བ་དེ་ལྟར་བྱ་བའི་ཆེད་དུ་སྔར་བག་ཡོད་ལེའུར་བསླབ་བྱ་རྣམས་ལ་བསླབ་དགོས་ཚུལ་དང་ཁས་བླངས་ནས་མ་བསླབས་ན་ཉེས་པ་ཆེ་བ་དང་སྤང་བྱ་ཉོན་མོངས་རྣམས་ལ་དགྲར་བལྟ་ཚུལ་དང་དེ་དག་གི་སྐབས་ཀྱི་དཀའ་སྤྱད་རྣམས་ལ་ཁུར་དུ་༌མི་འཛིན་པར་རྒྱན་དུ་ལྟ་བའི་སེམས་ཀྱི་སྟོབས་བསྐྱེད་ཚུལ་གྱི་གཏམ་སྨོས་པ་རྣམས་དྲན་པར་བྱས་ཏེ་ལུས་སེམས་དགེ་བ་ལ་བཀོལ་དུ་མི་རུང་བའི་ལས་ལ་ངན་གྱི་འཚེར་སྣང་ཐམས་ཅད་བཟློག་ནས་བདག་ཉིད་རྒྱལ་སྲས་ཀྱི་སྤྱོད་པ་ལ་སློབ་པ་ལ་ལུས་སེམས་ལས་སུ་རུང་བའི་སྒོ་ནས་ལྡང་བ་ཡང་བར་བྱས་ནས་སྤྲོ་བས་འཇུག་པར་བྱའོ།།
\b
\v 501 དོན་དེ་ཉིད་དཔེ་དང་སྦྱར་ནས་སྟོན་པ་ནི། དེ་ལྟར་འབད་པར་བྱས་ན་བརྩོན་འགྲུས་ཇི་ལྟ་བུ་ཞིག་སྐྱེ་བར་འགྱུར་ཞེ་ན། ཇི་ལྟར་རླུང་ནི་ཕར་འགྲོ་བ་དང་ཚུར་འོང་བས་ཤིང་བལ་ལམ་རས་བལ་སོགས་ཡང་བའི་དངོས་པོ་རྣམས་ལ་ཅི་དགར་དབང་སྒྱུར་བར་བྱེད་པ་དེ་བཞིན་དུ་དགེ་བའི་བྱ་བ་ལ་སེམས་མངོན་པར་སྤྲོ་བའི་ཤུགས་ཀྱིས་རང་གི་སྒོ་གསུམ་ལ་དབང་བསྒྱུར་ནུས་པའི་ལས་སུ་རུང་བར་བྱ་དགོས་ཏེ། དེ་ལྟར་བྱས་ན་ནི་ཞེས་སམ་དེ་ལྟ་ན་ནི་ལུས་ངག་ཡིད་གསུམ་གྱི་དགེ་བའི་ལས་གང་དང་གང་བརྩམས་པ་དེ་དང་དེ་ཐམས་ཅད་མྱུར་དུ་མཐར་ཕྱིན་ཏེ་བདེ་བླག་ཏུ་འགྲུབ་པར་འགྱུར་རོ། །དེ་ལྟ་ན་ནི་སོགས་ཀྱི་རྒྱུ་དཔེར། རྫུ་འཕྲུལ་དེ་ལྟར་ཡང་དག་འབྱོར།།ཞེས་ཡོད་དེ་ནམ་མཁར་འགྲོ་བ་སོགས་ཀྱི་རྫུ་འཕྲུལ་ཡང་དག་པར་འབྱོར་བའམ་འགྲུབ་པར་འགྱུར་ཞེས་པའོ། །ཡང་ཚིགས་བཅད་སྔ་མས་ལུས་དབང་དུ་བྱས་ཏེ་བརྩོན་འགྲུས་སྤེལ་བ་དང་ཚིགས་བཅད་ཕྱི་མས་སེམས་དབང་དུ་བྱས་ཏེ་བརྩོན་འགྲུས་སྤེལ་ཚུལ་བསྟན་པ་ཡིན་ཞེས་བཤད་པའང་སྣང་ངོ༌། །
\b
\qc དེ་ལྟར་དཔུང་བཞི་དང་སྟོབས་གཉིས་ལ་བརྟེན་ནས་བརྩོན་འགྲུས་གོང་ནས་གོང་དུ་སྤེལ་བར་བྱེད་པའི་ཐབས་དེ་ལྟ་བུ་རྣམས་བྱ་བར་དཀའ་ཡང་ནམ་ཡང་འདོར་དུ་མི་རུང་བས་ཅི་ནས་ཀྱང་འབད་པར་བྱ་དགོས་ཏེ། སློབ་དཔོན་དཔའ་བོས། དཀའ་སྤྱད་ལས་ནི་མ་བགྱིས་པར། །གོ་འཕང་རྙེད་དཀའ་མི་འཐོབ་ཅེས། །དེ་སླད་ཉིད་ལའང་མ་གཟིགས་པར། །ཁྱེད་ཀྱིས་བརྩོན་འགྲུས་ལྷག་པར་སྤེལ། །ཞེས་གསུངས་སོ།།
\b
\qc དེ་ཐམས་ཅད་ཀྱི་དོན་བསྡུས་ན། བརྩོན་འགྲུས་ཀྱི་འགལ་རྐྱེན་ལེ་ལོ་གསུམ་ངོས་བཟུང་ནས་རང་རང་གི་གཉེན་པོ་བསྟེན་ཏེ་ཉམས་སྨད། དེ་ནས་བརྩོན་འགྲུས་མ་སྐྱེས་པ་སྐྱེ་བའི་མཐུན་རྐྱེན་མོས་པའི་དཔུང་དང་ཞུགས་ཟིན་མི་ལྡོག་པའི་རྒྱུ་བརྟན་པའི་དཔུང་དང་ལས་དེ་ལ་འཇུག་པ་ནའང་འཕྲོ་གཅོད་པར་མི་འདོད་ཅིང་མི་ངོམས་པར་འཇུག་པ་དགའ་བའི་དཔུང་སྟེ་དེ་རྣམས་སྐྱེད་ཅིང་དོར་བའི་དཔུང་ལ་བརྟེན་ནས་བརྩོན་འགྲུས་རྩོམ་ལུགས་ལ་མཁས་པར་བྱ་ཞིང༌། དེའི་འོག་ཏུ་སྤང་བྱ་དངོས་སུ་སྤོང་བའི་གཉེན་པོར་བརྩོན་འགྲུས་ལྷུར་བླངས་པའི་སྟོབས་སྐྱེད་པ་ལ་འཇུག་པར་བྱ་ལ་དེ་ལ་བརྟེན་ནས་ལུས་སེམས་ལས་སུ་རུང་བར་བྱ་བའི་ཐབས་དབང་སྒྱུར་བའི་སྟོབས་སྐྱེ་ཞིང་དེས་ལུས་སེམས་ལས་སུ་མི་རུང་བའི་འཚེར་སྣང་ཐམས་ཅད་བཟློག་ནས་རྒྱལ་སྲས་ཀྱི་སྤྱོད་པ་ལ་མངོན་པར་སྤྲོ་བའི་སྤྲོ་ཤུགས་ཀྱིས་ལུས་སེམས་ལ་དབང་བསྒྱུར་ནས་རང་གི་ངང་གིས་འབད་པ་མེད་པར་དགེ་བ་ལ་འཇུག་པའི་བརྩོན་འགྲུས་ལེགས་པར་བསྐྱེད་ལ་དེ་སྐྱེས་ན་དེ་ནས་ཚོགས་ཐམས་ཅད་བདེ་བླག་ཏུ་རྫོགས་ནས་ཡོན་ཏན་ཁྱད་པར་ཅན་འཐོབ་པར་འགྱུར་བ་ཡིན་ནོ། །
\b
\qc གཉིས་པ་ལེའུའི་མཚན་ནི། བྱང་ཆུབ་སོགས་ཏེ། འདིས་བརྩོན་འགྲུས་རྩོམ་པའི་ཚུལ་གཙོ་བོར་སྟོན་པས་ན་བརྩོན་འགྲུས་བསྟན་པའི་ལེའུ་ཞེས་བསྟན་ཏེ་བདུན་པའོ།
\b
